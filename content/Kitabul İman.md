[[BuhariFormat|BuhariFormat]]
## Kitabul İman

### 1- İman Ve (Sav) Allah Rasûlu Hz.lerinin: “İslâm beş şey üzerine bina edilmiştir”... Kavliaaabc


İman, dil ile söylemek ve organlarla işlemektir. İman artar ve eksilir. Allah z.c. Hz.leri şöyle buyurdu:

*“İmanlarına iman katsınlar diye müminlerin kalplerine huzur ve güven aşılayan da O’dur. Göklerin ve yerin askerleri yalnız Allah’a aittir ve Allah her şeyi bilmekte, yerinde yapmaktadır.” (Fetih 4)*

*“…Biz de onların doğru yolda yürüyüşlerine katkıda bulunduk.” (Kehf 13)*

*"Allah, doğru yola gidenlerin hidayetini güçlendirir..." (Meryem 76)*

*"Doğru yolu bulanlara gelince Allah onların bu yolda devam etmelerini sağlar ve kendilerine takva şuurunu bahşeder." (Muhammed 17)*

*"...İnananların imanı artsın…” (Müddessir 31)*

Ve Allah z.c. Hz.lerinin şu kavli:
*"Ne zaman bir sûre indirilse, içlerinden “Bu hanginizin imanını arttırdı ki?” diye soranlar çıkar. Ama bu, iman etmiş olanların imanını pekiştirmiştir ve bundan dolayı onlar sevinç içindedirler." (Tevbe 124)*

Ve Allah z.c. Hz.lerinin şu kavli:
*"Birtakım insanlar onlara, “İnsanlar size karşı asker toplamışlar, onlardan korkun.” dediler de bu, onların imanlarını arttırdı ve “Allah bize yeter, O ne güzel vekildir!” diye cevap verdiler." (Âli İmrân 173)*

Ve Allah z.c. Hz.lerinin şu kavli:
*"Müminler düşman kuvvetlerini karşılarında görünce, “Bu, Allah’ın ve Rasûlünün bize vaat ettiği durumdur, Allah ve Rasûlü hep doğru söyler.” dediler; bu onların ancak imanlarını ve teslimiyet duygularını ­arttırdı." (Ahzâb 22)*

Allah z.c. Hz.leri için (yani Allah z.c. Hz.lerine itaat sebebiyle) sevmek ve Allah z.c. Hz.leri için sevmemek imandandır.
Ömer ibn Abdilazîz, Adiyy ibn Adiyy'e şöyle yazdı: “Muhakkak ki imanın bir takım farizaları, akideleri, menedilmiş şeyleri ve mendupları vardır. Kim bunları tam yaparsa imanı tamamlamış olur. Kim de bu işleri tam yapmazsa imanı kemâle erdirmemiş olur. Eğer ben yaşarsam, bu işleri bilmeniz için ben onları size iyice beyan edip açıklayacağım. Ve şayet ölürsem, ben sizlere hemdem ve yâr olmaya hırslı değilim.”
*“İbrahim, “Rabbim! Ölüleri nasıl diriltiyorsun, bana göster!” deyince, rabbi “Yoksa inanmıyor musun?” demişti. O “Hayır inanıyorum fakat kalbim tam kanaat getirsin diye” cevabını verdi." (Bakara 260)* 

Muâz ibn Cebel (Ra), bir zata: “Bizimle otur da (din işlerini müzâkere ederek) bir saat imanı artıralım.” dedi. İbn Mesud (Ra): “Yakîn, imanın tamamıdır.” dedi. İbn Ömer (Ra): “Kul, gönlündeki şüphe veren şeyleri tamamıyla terk etmedikçe takvanın hakikatine ulaşmaz.” dedi.

Mucâhid ibn Cebr (Ra), *"O, Nuh’a buyurduklarını, sana vahyettiklerimizi, İbrahim’e, Musa’ya ve İsa’ya buyurduklarımızı size din kıldı." (Şûrâ 13)* âyetini: “Ey Muhammed, sana da Nuh'a da bir tek din tavsiye ettik, demektir.” diye tefsîr etti. İbn Abbas (Ra), *"Her birinize bir şeriat ve bir yol yöntem verdik." (Mâide 48)* âyetindeki "şır'a ve minhâc"ı, geniş yol ve sünnet diye tefsîr etti. Yine İbn Abbâs (Ra), *"De ki: “Kulluğunuz ve niyazınız olmasa Allah size ne diye değer versin!" (Furkan 77)* kelâmı sebebiyle: “Duanız imanınız demektir.” diye tefsir etti. Duanın lügatteki manası imandır.
### 2- Duâukum İmânüküm


1) Bize Ubeydullah ibn Mûsâ tahdîs edip şöyle dedi: Bize Hanzalatu'bnu Ebî Sufyân, İkrime ibn Hâlid'den, o da İbn Ömer'den (Ra) haber verdi: İbn Ömer (Ra) şöyle demiştir: (Sav) Allah Rasulü Hz.leri şöyle buyurdu: **"İslâm beş şey üzerine kurulmuştur: Allah'tan başka ilâh olmadığına ve Muhammed'in Allah'ın Rasûlü olduğuna şehâdet etmek, namaz kılmak, zekât vermek, haccetmek, Ramazân orucunu tutmak."**
   
### 3- İmana Ait İşler ve yüce Allah'ın şu kavli
   
*"Yüzlerinizi doğuya ve batıya çevirmeniz erdemlilik değildir. Asıl erdemli kişi Allah’a, âhiret gününe, meleklere, kitaba ve peygamberlere iman eden; sevdiği maldan yakınlara, yetimlere, yoksullara, yolda kalmışlara, yardım isteyenlere ve özgürlüğünü kaybetmiş olanlara harcayan; namazı kılıp zekâtı verendir. Böyleleri anlaşma yaptıklarında sözlerini tutarlar; darlıkta, hastalıkta ve savaş zamanında sabrederler. İşte doğru olanlar bunlardır ve işte takvâ sahipleri bunlardır." (Bakara 177)*

*"Müminler kesinlikle kurtuluşa ermiştir ki onlar namazlarında derin bir saygı hali yaşarlar; anlamsız, yararsız söz ve davranışlardan uzak dururlar; zekâtı verirler; iffetlerini korurlar; sadece eşleriyle veya ellerinin altında olanlarla (câriyelerle) yetinirler, bundan dolayı da kınanacak değillerdir. Ama her kim bunun ötesine geçmek isterse işte haddi aşanlar onlardır. Yine o müminler emanetlerine ve ahidlerine sadakat gösterirler, namazlarını titizlikle eda ederler." (Mü'minûn 1-9)*

2) Bize Süleyman ibn Bilâl, Abdullah ibn Dînâr'dan o da Ebû Sâlih'ten, o da Ebû Hureyre'den (Ra) tahdîs etti. (Sav) Allah Rasulü Hz.leri: **“İman altmıştan fazla şubedir. Hayâ da imandan bir şubedir.”** buyurmuştur.

### 4- Müslüman: Dilinden Ve Elinden Müslümanların Selâmette Kaldığı Kimsedir.

3) Bize Şu'be, Abdullah ibn Ebî's-Sefer'den ve İsmâîl ibn Ebî Hâlid'den, onlar da Şa'bî'den, o da Abdullah ibn Amr'dan (Ra) tahdîs etti. (Sav) Allah Rasûlü Hz.leri şöyle buyurmuştur: **"Müslüman dilinden, elinden müslümanların selamette kaldığı kimsedir. Muhacir de Allah'ın nehyettiğini terk edendir."** 
    
    Ebû Abdullah el-Buhârî şöyle dedi: Ve Ebû Muâviye dedi ki: Bize Dâvûd ibn Ebî Hind, Âmir eş-Şa'bî'den tahdîs etti. Şa'bî: Ben Abdullah ibn Amr'dan işittim; o da (Sav) Allah Rasûlü Hz.lerinden dedi. Ve keza Abdu’l-A'lâ Dâvûd'dan; o da Âmir'den, o da Abdullah ibn Amr'dan, o da (Sav) Allah Rasûlü Hz.lerinden söyledi.
    
### 5- Müslümanların Hangisi Efdaldir?

4) Ebu Musa (Ra) şöyle demiştir: ’’Ya Rasûlullah! Müslümanların hangisi efdaldir?’’ diye sordular. (Sav) Allah Rasûlü Hz.leri: **’’Müslümanların, dilinden ve elinden selâmette kalandır.’’** buyurdu.

### 6- Yiyecek Yedirmek İslamdandır

5) …Bize Leys ibn Sa'd, Yezîd,'den, o da Ebu'l-Hayr'dan, o da Abdullah ibn Amr’dan (Ra) tahdîs etti. (O şöyle demiştir), Bir kimse: (Sav) Allah Rasûlü Hz.lerine: ’’İslam'ın en hayırlısı hangisidir?’’ diye sordu. (Sav) Allah Rasûlü Hz.leri: **"Yiyecek yedirmen, tanıdığına tanımadığına selâm vermendir."** buyurdu.
### 7- Kişinin Kendi Nefsi İçin Arzu Ettiğini Kardeşi İçin De Arzu Etmesi İmândandır
6) …Bize Müsedded ibn Muserhed  tahdîs edip şöyle dedi, bize Yahya ibn Saîd el-Kattân, Şu'be ibn Haccâc'dan, o da Katâde ibn Diâme es-Sedîsî'den, o da Enes ibn Mâlik’ten (Ra), o da (Sav) Allah Rasûlü Hz.lerinden tahdîs etti, ve kezâ Hüseyin el-Muallim'den, dedi ki: ’’Bize Katâde, Enes'den (Ra) tahdis etti.’’  (Sav) Allah Rasûlü Hz.leri: **"Hiçbiriniz; kendiniz için arzu ettiğinizi kardeşiniz için arzu etmedikçe** (kemâliyle) **iman etmiş olmaz."** buyurdu.
### 9- İmanın Tatlılığı 

7) …Bize Eyyûb es-Sahtıyânî Ebû Kılâbe'den, o da Enes'den (Ra) tahdîs etti. (Sav) Allah Rasûlü Hz.leri şöyle buyurmuştur: "Kimde üç şey bulunursa imanın tatlılığını tatmış olur:
8. **Allah ile Rasûlü kendisine başkalarından daha sevgili olmak**
9. **Bir kimseyi sevmek fakat yalnız Allah için sevmek**
10. (Allah onu küfürden kurtardıktan sonra) **Yine küfre dönmekten ateşe atılacakmışçasına hoşlanmamak."**
### 10- (Kâmil) İmanın Alâmeti Ensâr'ı Sevmektir 

11) …Bana Abdullah ibnu Abdullah ibn Cebr haber verip şöyle dedi: Ben Enes'den (Ra) işittim; (Sav) Allah Rasûlü Hz.leri şöyle buyurmuştur: **"Kâmil imanın alâmeti Ensâr'ı sevmek, münafıklığın alâmeti de Ensâr'a buğz etmektir."**

### 11- Bâb 

12) ...Zuhrî şöyle dedi: Bana Ebû İdrîs Âizu'llah ibnu Abdullah haber verdi ki, Ubâdetu'bnu's-Sâmit (Ra) ki, birinci Akabe gecesinde biat eden on iki nakîbin biri olmuş ve Bedir harbinde de hazır bulunmuş idi; şöyle demiştir: (Sav) Allah Rasûlü Hz.leri etrafında sahabelerinden bir cemaat mevcut olduğu hâlde buyurdu ki: **"Allah'a** (ibadette) **hiçbir şeyi ortak kılmamak, hırsızlık yapmamak, zina etmemek, çocuklarınızı öldürmemek, kendiliğinizden uyduracağınız bir yalanla** (kimseye) **iftira etmemek, hiçbir marufta** (iyi işte) **isyan etmemek üzere bana biat** (yani benimle ahd) **ediniz, içinizden sözünde duran olursa mükâfatı Allah'ın üzerindedir. Bu dediklerimden birini yapıp da ondan dolayı dünyada cezalandırılırsa bu ceza ona kefarettir. Bunlardan birini yapıp da yaptığı fiili Allah örterse işi Allah'a kalır: İsterse onu affeder, isterse ona ceza verir."** Biz de bu şart üzere (Sav) Allah Rasûlü Hz.leriyle biat ettik.
### Fitnelerden Kaçmak Dindendir 

13) ...Ebû Sâîd (Ra) şöyle demiştir: (Sav) Allah Rasûlü Hz.leri şöyle buyurdu: **"Yakında** (öyle fenâlıklar meydana gelecek ki) **bir Müslümanın, kendi dinini fitnelerden selâmete kaçırmak için, dağ başlarında gezdirip yağmur sularının düştüğü yerlerde** (yani vadiler ve sahralarda) **güdeceği davarları, en hayırlı malı olacaktır."**

### 13- (Sav) Allah Rasûlü Hz.lerinin "Allah'ı en çok bileniniz benim." Sözü ve Yüce Allah'ın: *"Allah, sizi kasıtsız yeminlerinizden dolayı sorumlu tutmaz, fakat sizi kalplerinizin kazandığı* (bile bile yaptığınız) *yeminlerden sorumlu tutar.." (Bakara 225)* Kavli Sebebiyle Marifetin, Kalbin Fiili Olduğu Babı

14) Âişe (Ra) şöyle demiştir: (Sav) Allah Rasûlü Hz.leri sahabelerine emrettiği zaman daima takat getirebilecekleri işleri emreder idi. (O zaman) sahabeleri: "Yâ Rasûlullah, biz senin gibi değiliz. Allah senin olmuş olacak günahlarına mağfiret etmiştir." derlerdi de, öfke alâmeti yüzünde bilinecek kadar kızar ve ondan sonra da: **"En ziyade takvalınız ve Allah'ı en çok bileniniz, şüphesiz ki benim."** buyururdu.
### 14- Kişinin, Kâfirliğe Dönmekten, Ateşe Atılacakmış Gibi Korkması Îmândandır.

15) Bize Şu'be, Katâde'den; o da Enes’den (Ra) tahdîs etti. (Sav) Allah Rasûlü Hz.leri buyurdu ki:  Kimde üç şey bulunursa imanın lezzetini tatmış olur: **Allah ile Rasûlü kendisine başkalarından daha sevgili olan kimse, bir kulu seven fakat yalnız Allah için seven kimse, Allah kendisini kâfirlikten kurtardıktan sonra yine kâfirliğe dönmekten ateşe atılacakmış gibi korkan kimse."**

### 15- İman Ehlinin Ameller Sebebiyle Birbirlerinden (Faziletçe) Üstün Oluşları
 
16) ...Bana Mâlik, Amr ibn Yahya el-Mâzinnî'den, o da babasından, o da Ebû Saîd Hudrî'den (Ra) tahdîs etti. (Sav) Allah Rasûlü Hz.leri şöyle buyurmuştur: **"Cennet ahalisi cennete, ateş ahalisi de ateşe girdikten sonra Yüce Allah, ‘Kimin kalbinde bir hardal tanesi ağırlığınca iman varsa ateşten çıkarınız.’ diye emreder. Bunun üzerine bu kimseler simsiyah kesilmiş oldukları hâlde çıkarılıp Hayat** (yahut Hayâ) **Nehri içine atılırlar ve orada sel uğrağında kalan yabani reyhan tohumları nasıl süratle yetişirse öylece yetişirler. Görmez misin, bunlar sapsarı olarak ve iki tarafa salınarak** (ne güzel) **sürerler."** Ve keza Vuheyb ibn Aclânî dedi ki: Bize Amr ibn Yahya babasından, o da Ebû Saîd'den bu hadisi tahdîs etti ve bu rivayetinde "Hayat Nehri" ve "Hayırdan bir hardal tanesi" tabirlerini söyledi.
 
17) Bize İbrahim ibn Sa'd, Salih ibn Keysân'dan; o da İbn Şihâb'dan, o da Ebû Umâme ibn Sehl'den tahdîs etti ki, o da Ebû Saîd Hudrî’den (Ra) şöyle derken işitmiştir: (Sav) Allah Rasûlü Hz.leri şöyle buyurdu:  **"Uyuduğum esnada gördüm ki insanlar bana arz olunuyorlardı. Üstlerinde gömlekler vardı, bu gömleklerin bazısı memelere ulaşıyor, bazısı daha kısaydı. Ömer ibn Hattâb da bana arz olundu. Üstünde** (eteklerini yerde) **sürüdüğü bir gömlek vardı."** “Ya Rasûlullah! Bunu ne ile tevil (yani tabir) ettin?” diye sordular. **"Din ile"** dedi.

### 16- Haya İmândandır.

18) ...Bize Mâlik ibn Enes, İbn Şihâb'dan; o da Salim ibn Abdullah’tan, o da babası Abdullah ibn Ömer’den (Ra) haber verdi ki (şöyle demiştir): (Sav) Allah Rasûlü Hz.leri bir gün Ensâr'dan bir kimsenin yanından geçiyordu. Ensari, kardeşini hayâdan men ediyordu. (Sav) Allah Rasûlü Hz.leri: **"Ona ilişme, çünkü hayâ imandandır."** buyurdu.

### 17- "... Eğer Tevbe Ederler, Namaz Kılarlar, Zekât Verirlerse Yollarını Serbest Bırakın... " (Tevbe: 5).

19) Bize Şu'be, Vâkıd ibn Muhammed'den tahdîs etti: Şöyle demiştir: Ben babamdan işittim; İbn Ömer'den tahdîs ediyordu (O şöyle demiştir): (Sav) Allah Rasûlü Hz.leri şöyle buyurdu: **"Allah'tan başka hak ilâh olmadığına ve Muhammed'in Rasûlullah olduğuna** (zahirde) **şehadet, namazı ikame, zekâtı eda edinceye kadar insanlarla muharebe etmem bana emrolundu. Onlar bu işleri yapınca** **-Müslümanlık hakkının gereği** (olan hadler) **müstesna- İslâm hakkı olmak üzere canlarını ve mallarını benim elimden kurtarırlar.** (Bâtınlarından dolayı olan) **hesaplarına gelince, o** (hesabı görmek) **Allah'a aittir."**

### **18- "Îmân Ancak Ameldir" Diyen Kimse Babı** 

Yüce Allah'ın: *"İşte bu, yapmakta olduklarınıza karşılık size mîras verilen cennettir." (Zuhrûf 72)* Ve ilim ehlinden bir cemâat, Yüce Allah'ın şu: *"Rabbine andolsun, onların hepsine yapmakta olduklarını mutlaka soracağız." (Hicr 92)* kavli hakkında (sorulacak şey) "La ilahe illallâh”tır dediler. Ve bir de *"Çalışanlar böylesi için çalışsınlar!" (Sâffât 61)* buyurduğu için (iman kalbin, lisanın ve azaların amelidir). 

20) Bize İbn Şihâb, Saîd ibn Museyyeb'den; o da Ebû Hureyre'den (Ra) tahdîs etti (şöyle demiştir): (Sav) Allah Rasûlü Hz.lerine: Amelin hangisi efdaldir? diye soruldu. (Sav) Allah Rasûlü Hz.leri: **"Allah'a ve Rasûlü'ne iman etmektir."** buyurdu. Ondan sonra hangisi? diye soruldu. **"Allah yolunda cihâttır."** buyurdu. Ondan sonra hangisi? denildi. **"Makbul olmuş hacdır."** cevabını verdi.

### 19- İslam Hakikat Üzere Olmadığı Zaman, Sırf İnkiyâd İçin Yâhud Öldürülmekten Korkmaktan Dolayı Olduğu Zaman (Muteber Olmaz) 

Çünkü Yüce Allah: *"Bedevîler “İman ettik” dediler. De ki: “İman etmediniz.* (Öyle ise, “iman ettik” demeyin.) *“Fakat boyun eğdik” deyin."* (Hucurât 14) buyurdu. İslâm hakîkat üzere olursa böylesi de zikri celîl olan Allah'ın şu: *"Hakk din, Allah indinde İslâm'dır" (Âli İmrân 9)* kavlinin gereği üzere olmuştur. 

21) Zuhrî şöyle dedi: Bana Âmir ibn Sa'd, babası Sa'd ibn Ebî Vakkas'dan (Ra) haber verdi ki şöyle demiştir: (Sav) Allah Rasûlü Hz.leri bir takım insanlara dünyalık veriyordu; bu Sa'd da orada oturuyordu. Derken (Sav) Allah Rasûlü Hz.leri içlerinden en ziyade beğendiğim birini bıraktı. Bunun üzerine: Yâ (Sav) Allah Rasûlü Hz.leri! Falanı niçin bıraktın? Vallahi onu bir mümin biliyorum, dedim. (Sav) Allah Rasûlü Hz.leri: **"Öyle deme, müslim** (de)**."** buyurdu. Bir müddet sustum. Nihayet o adam hakkındaki bilgim bana galebe etti de dayanamadım, yine sözümü tekrar ederek: Falanı niçin mahrum bıraktın? Vallahi ben onu mümin biliyorum, dedim. (Sav) Allah Rasûlü Hz.leri yine: **"Öyle deme, müslim** (de)**."** buyurdu. Ben yine sustum. Lâkin o zât hakkındaki bilgim bana galebe etti, sözümü tekrar ettim. (Sav) Allah Rasûlü Hz.leri yine o sözü tekrar ettikten sonra: **"Ey Sa'd, bir adama, Allah onu yüzü koyun ateşe atmasın diye başkasını daha ziyade sevdiğim halde ihsanda bulunduğum olur."** buyurdu.

### 20- Selâm (vermek) İslâm'dandır. 

Ammâr ibn Yâsir şöyle dedi: "Üç şeyi her kim bir araya getirebilirse imanı tam toplamış olur: Nefsine karşı olsa da insafı elden bırakmamak, herkese selâm vermek, fakir iken de infak eylemek" 

22) Abdullah ibn Amr'dan (Ra) (şöyle demiştir): Bir kimse (Sav) Allah Rasûlü Hz.lerine: İslâm'ın en hayırlısı hangisidir? diye sordu. (Sav) Allah Rasûlü Hz.leri: **"Yiyecek yedirmen, tanıdığına ve tanımadığına selâm vermendir.**" buyurdu.

### 21- Hayat Yoldaşına Nankörlük Etmek (Bir Nevi Küfürdür) Ve Kafirliğin Berisinde Kâfirlik Vardır Babı 

Bu konuda Ebû Saîd Hudrî'den ve (Sav) Allah Rasûlü Hz.lerinden rivayet edilmiş hadis vardır. 

23) İbn Abbâs (Ra) şöyle demiştir: (Sav) Allah Rasûlü Hz.leri: **"Bana cehennem gösterildi, bir de gördüm ki cehennem ahalisinin çoğu kadınlardır. Onlar nankörlük ederler."** buyurdu. Bunun üzerine: "Allah'a mı nankörlük ederler?" diye soruldu. (Sav) Allah Rasûlü Hz.leri: **"Onlar kocalarına karşı nankörlük ederler, iyiliğe karşı nankörlük ederler. Birisine bütün zaman ihsan etsen de sonra senden** (hoşuna gitmeyen) **bir şey görse, 'Ben senden hiçbir hayır görmedim' der."** buyurdu.

### 22- Masiyetler, Cahiliyet İşi Nev'indendir Babı 

Allah'a ortak koşma müstesna, bu cahiliyet işlerinin sahipleri, bunları işlemeleri sebebiyle kâfir sayılmazlar. Çünkü (Sav) Allah Rasûlü Hz.leri, Ebû Zerr'e: "Demek ki sen, içinde henüz Cahiliyet ahlâkı bulunan bir kimsesin." buyurdu; Yüce Allah da: *"Şüphesiz Allah, kendisine ortak koşulmasını bağışlamaz. Bunun dışındaki günahları, dilediği kimseler için bağışlar." (Nisâ 116)* buyurdu. 

24) Bize Şu'be, Vâsıl el-Ahdeb'den, o da el-Ma'rûr ibn Suveyd'den tahdîs etti. O şöyle demiştir: Ben Rebeze köyünde Ebû Zerr'e kavuştum. Toplamı bir hullelik, yani bir ridâ ile bir izârdan ibaret bir takımlık kumaşın yarısı kendisinin, yarısı kölesinin sırtında bulunuyordu. Ben kendisine böyle birer yarı parçanın her ikisinin sırtında ayrı ayrı bulunmasının sebebini sordum. Bunun üzerine Ebû Zerr (Ra) şöyle şöyle anlattı: Ben bir kere bir adamla sövüştüm de onu anasından dolayı ayıpladımdı. (Sav) Allah Rasûlü Hz.leri bana: **"Yâ Ebâ Zerr! Onu sen anasından dolayı mı ayıplıyorsun? Demek ki sen, içinde henüz Câhiliyet** (ahlâkı) **bulunan bir kimsesin. Hizmetçileriniz sizin öyle kardeşlerinizdir ki Allah onları sizin ellerinizin altına emânet etmiştir. Her kimin eli altında kardeşi bulunursa ona yediğinden yedirsin, giydiğinden giydirsin. Onlara güçleri yetmeyecek zahmetli bir iş yüklemeyiniz. Şayet yüklerseniz onlara yardım ediniz." buyurdu.**

### 23-“Eğer müminlerden iki grup birbiriyle kavgaya tutuşursa hemen aralarını düzeltin...” (Hucurât 9). Yüce Allah Bu Kavgaya Tutuşan Kimselere Müminler İsmini Verdi. 

25) Bize Eyyûb es-Sahtıyânî ile Yûnus ibn Abîd , Hasen  el-Basrî'den, o da el-Ahnef ibn Kays'tan tahdîs etti. Şöyle demiştir: Şu adama -Buhârî'nin Fiten'deki rivayetinde (Sav) Allah Rasûlü Hz.lerinin amcaoğlu Ali'ye- yardıma gidiyordum. Ebû Bekre beni karşıladı ve: "Nereye gidiyorsun?" diye sordu. Şu adama yardım etmek istiyorum, dedim. Ebû Bekre bana: Geri dön; çünkü ben (Sav) Allah Rasûlü Hz.lerinden işittim: **"İki Müslüman kılıçlarıyla karşılaştıkları zaman, öldüren de ölen de cehennemdedir."** buyuruyordu. "Yâ Rasûlallah! Öldüren böyle; ya ölene ne oluyor?" diye sordum. **"Ölen de arkadaşını öldürmeye hırslı idi de ondan."** buyurdu.

### 24- Zulmün Bâzısı Daha Hafiftir 

26) Bize Ebu'l-Velîd tahdîs edip şöyle dedi: Bize Şu'be tahdîs etti. Buhârî dedi ki: Ve bana Bişr ibn Hâlid tahdîs edip şöyle dedi: Bize Muhammed ibn Ca'fer Şu'be'den, o da Süleyman ibn Mıhrân'dan, o da İbrahim ibn Yezîd'den tahdîs etti. Abdullah ibn Mesud (Ra) şöyle demiştir:  *"İnanıp da imanlarına herhangi bir haksızlık bulaştırmayanlar var ya, işte güven onlarındır ve onlar doğru yolu bulanlardır. (En'am 82)* âyeti indiği zaman (Sav) Allah Rasûlü Hz.lerinin sahabeleri: "Hangimiz nefsine zulmetmemiştir?" dediler. Bunun üzerine: *"Allah'a ortak edinmek şüphesiz büyük bir zulümdür." (Lokmân 13)* âyeti nazil oldu."

### 25- Münâfıkın Alâmeti 

27) Bize Nâfi' ibn Ebî Âmir Ebû Süheyl, babası Mâlik ibn Ebî Âmir'den; o da Ebû Hureyre'den (Ra) tahdîs etti. (Sav) Allah Rasûlü Hz.leri: **"Münâfıkın alâmeti üçtür: Söz söylerken yalan söyler, vaat ettiği vakit sözünde durmaz, kendisine bir şey emniyet edildiği zaman hıyanet eder."** buyurdu.

28) Bize Sufyân es-Sevrî, A'meş'ten, o da Abdullah ibn Murre'den o da Mesrûk'tan, o da Abdullah ibn Amr'dan (Ra) tahdîs etti ki (Sav) Allah Rasûlü Hz.leri şöyle buyurmuştur: **"Dört şey her kimde bulunursa hâlis münafık olur. Her kimde bunların bir parçası bulunursa onu bırakıncaya kadar kendisinde münafıklıktan bir huy kalmış olur. Bunlar şunlardır: Kendisine bir şey emniyet edildiği zaman hıyanet etmek, söz söylerken yalan söylemek, ahdettiğinde ahdini tutmamak, husumet zamanında da haktan ayrılmaktır."**  Şu'betu'bnu'l-Haccâc bu hadîsi Süleyman el-A'meş'ten rivayet etmekte Sufyânes-Sevrî'ye mutâbaat etti.

### 26- Kadir Gecesini Tâatle Geçirmek İmandandır

29) Ebû Hureyre (Ra) şöyle demiştir: (Sav) Allah Rasûlü Hz.leri: **"Her kim imanından dolayı ve ecrini yalnız Allah'tan umarak Kadir Gecesini tâatle geçirirse, onun lehine geçmiş günahları mağfiret  olunur."** buyurdu.

### 27-Bab: Cihâd imandandır 

30) Bize Ebû Zur'a ibnu Amr ibn Cerîr tahdîs edip şöyle dedi: Ben Ebû Hureyre'den (Ra) işittim; (Sav) Allah Rasûlü Hz.leri buyurdu ki: **“Allah kendi yolunda cihâda çıkan kimseye: 'Onu evinden çıkaran şey yalnız bana iman ve elçilerimi tasdik ise nail olduğu ecir ve ganimetle** (salimen yurduna) **geri getireyim, yahut cennete girdireyim' diye tekeffül etmiştir.  Ümmetime meşakkat verecek olmasaydım, hiçbir cihad müfrezesinin arkasından geri kalmazdım. Yemin olsun ki Allah yolunda öldürülüp diriltilmemi, ondan sonra öldürülüp diriltilmemi, ondan sonra öldürülmemi ne kadar isterdim!”**

### 28- Ramazân Gecelerini Nafile İbâdetle Geçirmek Îmândandır 

31) Bana Mâlik; İbn Şihâb'dan, o da Humeyd ibn Abdirrahmân'dan, o da Ebû Hureyre'den (Ra) tahdîs etti ki, (Sav) Allah Rasûlü Hz.leri şöyle buyurmuştur: **"Her kim Ramazan'da imanı sebebiyle ve ecrini yalnız Allah'tan umarak nafile ibadetlerle uğraşırsa, kendisi lehine, geçmiş günahları mağfiret olunur."**

### 29-Mükâfatını Yalnız Allah'tan Umarak Ramazân Orucunu Tutmak İmandandır 

32) Ebû Hureyre (Ra) şöyle demiştir: (Sav) Allah Rasûlü Hz.leri şöyle buyurdu: **"Her kim Ramazân orucunu, imanı sebebiyle ve mükâfatını yalnız Allah'tan umarak tutarsa, kendi lehine, geçmiş günahları mağfiret olunur."**

### 30-"İslâm Dîni kolaylıktır" 

Ve (Sav) Allah Rasûlü Hz.leri'nin: "Allah'a en sevgili 
olan din müsadekarlık (semahat) ve kolaylık üzerine kurulmuş olan, Hanif İslâm dinidir" sözü. 

33) Bize Ömer ibn Aliyy, Ma'n ibn Muhammed el-Gıfârî'den, o da Saîd ibni Ebî Saîd el-Makburî'den. o da Ebû Hureyre'den (Ra) tahdîs etti. (Sav) Allah Rasûlü Hz.leri şöyle buyurmuştur: **"Şüphesiz ki bu din kolaylıktır. Hiçbir kimse yoktur ki, bu din hususunda** (amellerim eksiksiz olsun diye) **kendini zorlasın da din ona galebe etmesin** (ve erinip büsbütün amelden kesilmesin). **Öyle olunca ortalama gidin.** (Eğer en kâmili yapamazsanız, ona) **yaklaşın,** (az olsa da devamlı amel ve ibadetten dolayı) **sevinin; sabah, akşam ve gecenin bir cüzünde** (ibadete tevfîk vermesi için Allah'tan) **yardım isteyin."**

### 31- Namaz İmandandır 

Ve Yüce Allah: *"Allah imanınızı zayi edecek değildir…" (Bakara 143)* kavliyle, Beytu'l-Makdis'e doğru kıldığınız namazlarınızı zayi edecek değildir, manasını kasteder. 

34) Bize Amr ibn Hâlid tahdîs edip şöyle dedi: Bize Züheyr ibn Muâviye tahdîs edip şöyle dedi: Bize Ebû İshâk es-Sâbîî Berâ ibn Âzib'den (Ra) şöyle tahdîs etti: (Sav) Allah Rasûlü Hz.leri Medine'ye ilk geldiğinde Ensâr'dan olan dedeleri (yahut diğer lâfza göre dayıları) yurduna misafir oldu. Ve on altı yahut on yedi ay Beytu'l-Makdis'e doğru namaz kıldı. Halbuki kıblesinin Beytu-l Haram'a doğru olmasını arzu ederdi. Kabe'ye yönelerek ilk kıldığı namaz, ikindi namazı olmuştu. Bir cemaat de O'nunla birlikte kıldılar. Ondan sonra birlikte namaz kılanlardan biri namazdan çıktı. Mescidin birinde bulunan bir cemaate onlar namazda iken yolu uğradı. Onlara: "(Sav) Allah Rasûlü Hz.leri ile birlikte Mekke'ye doğru namaz kıldığıma Allah için şehadet ederim." deyince (namazlarını bozmadan) oldukları gibi Beyt'e döndüler. (Sav) Allah Rasûlü Hz.leri Beytu'l-Makdis'e doğru namaz kıldığı sırada Yahudiler ve Hrıstiyanlar O'ndan hoşlanırlardı. Kabe'ye doğru yüzünü döndürünce, bu fiilini beğenmediler.  
    Zuheyr dedi ki: Bize Ebû İshâk, Berâ'dan tahdîs etti. Berâ ibn Âzib bu hadîsinde şöyle demiştir: "Kıble tahvîl edilmeden evvel, ilk kıbleye doğru namaz kılarak vefat etmiş, öldürülmüş kimseler de vardı. Bunlar hakkında nasıl bir hüküm vereceğimizi bilemedik. O zaman Yüce Allah: *Allah imanınızı zayi edecek değildir. (Bakara 143)* âyetini indirdi."

### 32- Kişinin Müslümanlığının Güzelliği

35) İmâm Mâlik şöyle dedi: Bana Zeyd ibn Eslem haber verdi. Ona da Ata ibn Yesâr haber verdi. Ona da Ebû Saîd Hudrî (Ra) haber verdi ki kendisi (Sav) Allah Rasûlü Hz.lerinden şöyle derken işitmiştir: **"Bir kul Müslüman olur ve Müslümanlığı da güzel olursa Allah onun evvelce işlemiş olduğu her kötülüğünü örter. Ondan sonra sıra kısasa** (yani mükâfat ve mücâzâta) **gelir. Bir hasene, ondan yedi yüz kat büyük hasene ile; bir seyyie** (yani kötülük) **ise yalnız kendi misli ile karşılanır meğer ki Allah o seyyieyi affeder."**

36) Bize Ma'mer ibn Râşid, Hemmâm ibn Münebbih'den haber verdi. Ebû Hureyre (Ra) şöyle demiştir: (Sav) Allah Rasûlü Hz.leri şöyle buyurdu: **"Biriniz İslam'a girişini güzel yaparsa yapacağı her bir hasene kendisi lehine on mislinden yedi yüz katına kadar büyük derecelerle yazılır. Yapacağı her bir seyyie ise ancak kendi misli ile yazılır."**

### 33) Allah'a En Sevgili Olan Din (Ameli), En Devamlı Yapılanıdır

37) Hişâm dedi ki: Bana babam Urvetu'bnu'z-Zubeyr, Âişe'den (Ra) haber verdi ki, (Sav) Allah Rasûlü Hz.leri, Âişe'nin yanında bir kadın varken yanlarına girdi. "Bu kadın kimdir?" diye sordu. Âişe: “Falanca kadındır.” dedi ve o kadının kıldığı namazları anlatmaya başladı. (Sav) Allah Rasûlü Hz.leri ise: **"Bu sözü bırak. Daima elinizden gelecek şeyleri yapınız. Yoksa Allah'a yemîn olsun ki siz usanmadıkça Allah usanmaz."** buyurdu. (Sav) Allah Rasûlü Hz.lerinin en ziyade sevdiği din (yani tâat), sahibinin devamlı olarak yaptığı idi.

### 34- İmanın Artıp Eksilmesi

Ve Yüce Allah'ın Şu Kavilleri Bâbı: *"...biz de onların doğru yolda yürüyüşlerine katkıda bulunduk." (Kehf 13)* 
*"...iman edenlerin de inançları artsın..." (Müddessir 31)*
Ve Allah: *"Bugün sizin dininizi kemâle erdirdim..." (Mâide 3)* buyurdu. Binâenaleyh kemâlden bir şey eksildiği zaman o eksiktir.

38) Bize Katâde, Enes'ten (Ra) tahdîs etti. (Sav) Allah Rasûlü Hz.leri buyurdu ki: **"La ilahe illallah deyip de kalbinde bir arpa ağırlığınca hayır** (yani iman) **bulunan kimse cehennemden çıkacaktır. La ilahe illallah deyip de kalbinde bir buğday ağırlığınca hayır bulunan kimse cehennemden çıkacaktır. La ilahe illallah deyip de kalbinde bir zerre ağırlığınca hayır bulunan kimse cehennemden çıkacaktır."** Ebû Abdullah Buhari şöyle dedi: Ebân: Bize Katâde tahdîs etti; bize Enes (Sav) Allah Rasûlü Hz.lerinden tahdîs etti, dedi. Bu isnâttaki hadîste "hayırdan" yerine "imandan" tabiri geldi.

39) Bize Kays ibn Müslim, Tarık ibn Şihâb'den (Ra) haber verdi; şöyle demiştir: Yahudiler'den bir kimse Ömer ibn Hattâb'a (Ra): “Ey Müminlerin Emiri! Sizin kitabınızda okumakta olduğunuz bir âyet var ki, biz Yahudi topluluğuna nazil olmuş olaydı, nazil olduğu günü bayram edinirdik.” dedi. Ömer: “Hangi âyettir o?” diye sordu. Yahudi: *"Bugün sizin dininizi kemâle erdirdim, üzerinizdeki nimetimi tamamladım ve size din olarak müslümanlıktan hoşnut oldum..." (Mâide 3)* cevabını verdi. Bunun üzerine Ömer: “Biz bu âyetin indiği günü de yeri de biliyoruz (kıymetini takdîr ediyoruz). Bu âyet (Sav) Allah Rasûlü Hz.lerine bir cuma günü Arafat'da kaim iken nazil olmuştur.” dedi.

### 35- Zekât İslâmdandır

Ve Allah'ın şu kavli: "Halbuki onlara, Allah’a kulluk etmeleri, Hanîfler olarak O’na yürekten inanıp boyun eğmeleri, namaz kılmaları ve zekât vermeleri emredilmişti. Doğru din de işte budur." (Beyyine 5)

40) Bana Mâlik ibn Enes, amcası Ebû Süheyl ibn Mâlik'ten, o da babası Mâlik ibn Ebî Âmir'den tahdîs etti ki o, Talha ibn Ubeydullah'dan (Ra) şöyle derken işitmiştir: Necid ahalîsinden saçı darmadağınık (fakir) bir kimse (Sav) Allah Rasûlü Hz.lerine geldi. Uzaktan sesini karmakarışık duyuyor fakat ne söylediğini anlayamıyorduk. Nihayet yaklaştı meğer İslâm'ın ne olduğunu soruyormuş. Bu suâle karşı (Sav) Allah Rasûlü Hz.leri: **“Bir gün bir gece içinde beş namaz.”** buyurdu. O zat: “Üzerimde bu namazlardan başkası da olacak mı?” diye sordu. **“Hayır, meğerki kendiliğinden kılasın.”** buyurdu. Ondan sonra (Sav) Allah Rasûlü Hz.leri: **“Bir de Ramazan orucu”** buyurdu. O zât: “Üzerimde bundan başkası da olacak mı?” diye sordu. O da: **“Hayır, meğerki kendiliğinden tutasın.”** cevabını verdi. Talha der ki: (Sav) Allah Rasûlü Hz.leri zekâtı da ona söyledi. O zât yine: “Üzerimde bundan başkası da olacak mı?” diye sordu. Yine (Sav) Allah Rasûlü Hz.leri: **“Hayır, meğerki kendiliğinden veresin.”** cevabını verdi. Bunun üzerine (o Necidli fakir zât): “Vallahi bundan ne artık, ne eksik bir şey yapacak değilim.” diyerek arkasını dönüp gitti. Bunu duyunca (Sav) Allah Rasûlü Hz.leri: **“Eğer doğru söylüyorsa felah buldu gitti.”** buyurdu.

### 36- Cenazenin Arkasından Gitmek İmandandır

41) Bize Ahmed ibnu Abdullah ibn Alî el-Mencûfî tahdîs edip şöyle dedi: Bize Ravh tahdîs edip şöyle dedi: Bize Avf ibn Ebî Cemile Hasan-ı Basrî'den ve Muhammed ibn Sîrîn'den; onlar da Ebû Hureyre'den (Ra) tahdîs etti (ki Ebû Hureyre şöyle demiştir); (Sav) Allah Rasûlü Hz.leri şöyle buyurdu: **"Her kim imanı sebebiyle ve sevabını yalnız Allah'tan umarak bir Müslüman cenazesi arkasından gider ve üzerine namaz kılıp gömülmesini bitirinceye kadar beraber bulunursa, iki kırat ecir ile döner ki, kıratların her biri Uhud dağı gibidir. Her kim o cenaze üzerine namaz kılar da defin olunmadan evvel dönerse, bir kırat ecir ile dönmüş olur.”** Osman ibn Ebî Heysem el-Müezzin, bu hadîsi Avf el A'râbî'den rivayet etmekte Ravh'a mutâbaat etti. Dedi ki: Bize Avf, Muhammed ibn Sîrîn'den; o da Ebû Hureyre'den; o da (Sav) Allah Rasûlü Hz.lerinden olmak üzere geçen hadîs gibi tahdîs etti.

### 37- Müminin, Farkında Olmaksızın Amelinin Bâtıl Olup Boşa Gitmesinden Korkması

İbrahim et-Teymî: "Sözümü amelimle ne zaman karşılaştırdım ise yalancı çıkmaktan korkmuşumdur." dedi. İbn Ebî Muleyke: "(Sav) Allah Rasûlü Hz.lerinin sahabelerinden otuz zata yetiştim; hepsi de münafık olmaktan korkuyorlardı. İçlerinde, benim imanım, Cibril ve Mikail'in imanı gibi sağlam ve nifak arız olmaktan masundur diyen de hiç yoktu." dedi. Hasan-ı Basrî'nin de: "Allah'tan müminden başkası korkmaz, münafıktan başkası emin olmaz." dediği zikrolunur. Ve Allah z.c. Hz.lerinin: *"...Bir de onlar işledikleri* (günâh) *üzerinde, bilip dururlarken ısrar etmeyenlerdir." (Ali-İmrân 135)* kavlinden dolayı, tevbe etmeksizin nifak ve masiyette ısrar etmekten korkulur.

42) Zubeyd dedi ki: Ben Ebû Vâil'e Mürcie fırkası hakkında sordum. Bunun üzerine şöyle dedi: Bana Abdullah ibn Mes'ûd (Ra) tahdîs etti ki (Sav) Allah Rasûlü Hz.leri: **"Müslümana sövmek fısk, onunla kıtal etmek küfürdür."** buyurmuştur.

43) Bize İsmâîl ibn Ca'fer, Humeyd'den; o da Enes'ten (Ra) tahdîs etti. Enes şöyle dedi: Bana Ubâdetu'bnu's-Sâmit (Ra) haber verip şöyle dedi: (Sav) Allah Rasûlü Hz.leri, Kadir gecesini haber vermek üzere (hücresinden) çıktı. Derken Müslümanlardan iki kişi kavga ettiler. Bunun üzerine (Sav) Allah Rasûlü Hz.leri: **"Ben size Kadir gecesini haber vermek üzere çıkmıştım. Falan ile falan kavga ettiler de o bilgi ref olundu. İhtimâl ki hakkınızda bu daha hayırlıdır. Artık siz Kadir gecesini** (yirmiden sonraki) **yedinci veya dokuzuncu veya beşinci gecelerde arayınız."** buyurdu.


### 38- Cibril'in (Sav) Allah Rasûlü Hz.lerine imandan, İslâm'dan, İhsandan, Kıyâmet Vaktinin Bilgisinden Sorması Ve (Sav) Allah Rasûlü Hz.lerinin Ona Bunları Beyân Etmesi

Ve sonra (Sav) Allah Rasûlü Hz.leri: "Cibril (a.s) sizlere dininizi öğretmek için geldi.” buyurdu da, Abdu'l-Kays heyetine imandan olarak beyan ettiği şeylerle ve Yüce Allah'ın: *"Kim İslâm'dan başka bir din ararsa ondan bu din asla kabul olunmaz..." (Âli İmrân 85)* kavli ile birlikte buradaki hadiste zikrolunan şeylerin hepsini din yaptı.

44) Ebû Hureyre (Ra) şöyle demiştir: Bir gün (Sav) Allah Rasûlü Hz.leri meydanda oturuyordu. Yanına bir adam geldi ve: “İman nedir? diye sordu. (Sav) Allah Rasûlü Hz.leri: **“İman Allah'a, meleklerine, Allah'a kavuşmaya, peygamberlerine inanman; kezâlik** (öldükten sonra) **dirilmeye inanmandır.”** cevabını verdi. O zât: “İslâm nedir?” dedi. (Sav) Allah Rasûlü Hz.leri: **“Allah'a ibadet edip O'na hiçbir şeyi ortak kılmaman, namazı dosdoğru kılman, farz edilmiş olan zekâtı vermen, Ramazan'da oruç tutmandır.”** buyurdu. Sonra o zât: “İhsan nedir?” diye sordu. (Sav) Allah Rasûlü Hz.leri: **“Allah'ı sanki görüyormuşsun gibi ibadet etmendir. Eğer sen Allah'ı görmüyorsan şüphesiz O seni görmektedir.”** buyurdu. O zât: “Kıyamet ne zaman?” dedi. Bunun üzerine (Sav) Allah Rasûlü Hz.leri: **”Bu meselede sorulan sorandan daha âlim değildir**. (Şu kadar var ki kıyâmetten evvel zuhur edecek) **Alâmetlerini sana haber vereceğim. Ne zaman satılmış cariye sahibini** (yani efendisini) **doğurur, kim üdüğü belirsiz deve çobanları yüksek bina kurmakta biri biriyle yarışa çıkarsa kıyametin alâmetleri görülmüş olur.** (Kıyametin vakti) **Allah'tan başka kimsenin bilmediği beş şeyden biridir.”** buyurduktan sonra: *Kıyamet saati hakkındaki bilgi yalnız Allah’ın katındadır; O, yağmuru yağdırmakta; rahimlerdekini bilmektedir. Hiç kimse yarın ne elde edeceğini bilemez; hiç kimse nerede öleceğini bilemez; ama Allah her şeyi bilir, her şeyden haberdardır. (Lokmân 34)* ayetini tilâvet eyledi. Sonra o zât arkasını dönüp gitti. (Sav) Allah Rasûlü Hz.leri: **"Onu geri getirin!"** diye emretti fakat sahibiler onun izini bulamadılar. Bunun üzerine (Sav) Allah Rasûlü Hz.leri: **"İşte bu Cibril'dir. İnsanlara dinlerini öğretmek için geldi."** buyurdu. Ebû Abdullah Buhari der ki: (Sav) Allah Rasûlü Hz.leri bu hadiste zikredilen şeylerin hepsini imandan kıldı.

### 39- Bâb

45) Abdullah ibn Abbâs haber verip, şöyle dedi: Bana Ebû Sufyân haber verdi ki Herakliyus ona şöyle demiştir: "Ben sana onlar (yani Müslümanlar) artıyor mu yoksa eksiliyor mu diye sordum. Sen onların artmakta olduklarını söyledin, iman keyfiyeti de tamam oluncaya kadar hep böyle gider. Ben sana içlerinde onun dinine girdikten sonra beğenmemezlikten dolayı dinden dönen var mıdır, diye sordum. Hayır, dedin. İman da mucip olduğu inşirah ve ferahlık kalplere karışıp kökleşince böyle olur, hiç kimse onu sevmemezlik etmez..."

### 40- Dinini Tertemiz Yapmak İsteyen Kimsenin Fazileti

46) Âmir dedi ki: Ben Nu'mân ibn Beşîr'den (Ra) şöyle derken işittim: Ben (Sav) Allah Rasûlü Hz.lerinden şöyle buyururken işittim: **"Helal belli, haram da bellidir. İkisi arasında** (helal mı, haram mı belli olmayan bir takım) **şüpheli şeyler vardır ki çok kimseler bunları bilmezler. Her kim şüpheli şeylerden sakınırsa ırzını da dinini de tertemiz tutmuş olur. Her kim şüpheli şeylere dalarsa** (içine girmek yasak olan) **koruluk etrafında davarlarını otlatan bir çoban gibi çok sürmez içeriye dalabilir. Haberiniz olsun, her devlet başkanının kendine mahsus bir koruluğu olur. Gözünüzü açın. Allah'ın yeryüzündeki koruluğu da haram ettiği şeylerdir. Haberiniz olsun ki bedenin içinde bir lokmacık et parçası vardır ki iyi olursa bütün beden iyi olur, bozuk olursa bütün beden bozulur. İşte o** (et parçası) **kalptir."**

### 41- Ganimetten Beşte Birini (Devlete) Vermek İmandandır.

47) Bize Aliyyu'bnu'l-Ca'd tahdîs edip şöyle dedi: Bize Şu'be, Ebû Cemre ed-Dab'î'den haber verdi. Ebû Cemre şöyle dedi: Ben İbn Abbâs'ın maiyetinde oturuyordum. İbn Abbâs beni kendi seririnin üzerine oturtur idi. Bana: “Benim yanımda ikamet et, sana kendi malımdan bir hisse ayırayım.” dedi. Bunun üzerine ben onun maiyetinde iki ay ikamet ettim. Sonra İbn Abbâs şöyle dedi: Abdu'l-Kays hey'eti (Bahreyn taraflarından) (Sav) Allah Rasûlü Hz.lerinin yanına geldikleri zaman (Sav) Allah Rasûlü Hz.leri: **“Sizler kimlerdensiniz yahut nerenin heyetisiniz?”** diye sordu. Onlar: “Biz Rabîa kabîlesindeniz.” dediler. **“Hoş geldiniz, Allah sizleri utandırmasın, pişman etmesin.”** buyurdu. Bunun üzerine: “Yâ Rasûlallah, biz sana yalnız haram ayda gelebiliriz. Seninle aramızda kâfir olan Mudar kabilelerinden şu topluluk vardır. O hâlde bize kestirme bir şey emret de geride kalanlarımıza haber verelim. O sebeple de cennete girelim.” dediler. (Sav) Allah Rasûlü Hz.lerine içkileri de sordular. (Sav) Allah Rasûlü Hz.leri onlara dört şey emretti, dört şeyden de nehyetti. Onlara yalnız Allah'a iman ile emrettikten sonra: **“Yalnız Allah'a iman etmek ne demektir, bilir misiniz?"** diye sordu. Onlar: “Allah ve Rasûlü en iyi bilendir.” dediler. (Sav) Allah Rasûlü Hz.leri: **“Allah'tan başka ilâh olmadığına ve Muhammed'in Allah'ın elçisi olduğuna şehâdet, namazı dosdoğru kılmak, zekâtı eda etmek, Ramazan orucunu tutmak ve ganimetin beşte birini vermenizdir.”** buyurdu. Keza onları dört şeyden, yâni hantem, dubbâ', nakîr, müzeffet (denilen kaplara hurma yahut üzüm şırası koymak)tan nehyetti. İbn Abbâs'ın müzeffet yerine mukayyar dediği de rivayet edilmiştir. Bunun ardından (Sav) Allah Rasûlü Hz.leri o heyet fertlerine: **“Bu emrettiklerimi iyice belleyiniz ve bunları arkanızda bıraktığınız kimselere haber veriniz.”** buyurdu.

### 42- Amellerin Ancak Niyet Ve İhlâs İle Muteber Olacağına Ve Herkesin Eline Ancak Niyet Ettiği Şeyin Geçeceğine Delîl Olarak Gelen Hadîs

Binâenaleyh iman, abdest, namaz, zekât, hac, oruç ve bütün beşerî muameleler bu kelâma girmiştir. Çünkü Allah da: *"De ki: Herkes kendi şâkilesine göre amel eder... "* (İsrâ 84) buyurdu. "Şâkilesine göre" demek "niyetine göre" demektir. "Kişinin, sevabını yalnız Allah'tan umarak kendi ailesine yaptığı harcaması da kendisi lehine bir sadakadır." ve keza (Sav) Allah Rasûlü Hz.leri: **“**(Fetihten sonra hicret yoktur) **Lâkin cihâd ve niyet vardır."** buyurdu.

48) Bize Mâlik, Yahya ibn Saîd'den; o da Muhammed ibn İbrahim'den, o da Alkame ibn Vakkas'tan; o da Ömer’den (Ra) haber verdi ki, Ömer şöyle demiştir: (Sav) Allah Rasûlü Hz.leri şöyle buyurdu: "Ameller niyete göredir. Her bir kimse için ancak niyet ettiği şey vardır. Binâenaleyh her kimin hicreti Allah'a ve Rasûlüne yönelmişse onun hicreti Allah'a ve Rasûlünedir. Artık nail olacağı bir dünya veya evleneceği bir kadından dolayı hicret etmiş kimse varsa onun hicreti, hicretine sebep olan şeyedir."

49) ......Bana Adiyy ibn Sabit haber verip şöyle dedi: Ben Abdullah ibn Yezîd'den işittim, o da Ebû Mesud'dan; (Sav) Allah Rasûlü Hz.leri şöyle buyurmuştur: **"Bir kimse ecrini yalnız Allah'tan umarak ailesine infak ettiği zaman onun bu nafakası kendisi lehine bir sadaka olur."**

50) Sa’d ibn Ebî Vakkas (Ra) oğluna şöyle haber vermiştir: “(Sav) Allah Rasûlü Hz.leri bana hitaben şöyle buyurdu: **“Şüphesiz sen, Allah rızasını arayarak yapacağın her bir harcamadan dolayı muhakkak ecire nail olacaksın, hatta eşinin ağzına verdiğin lokmaya kadar. ”**

### 43)- (Sav) Allah Rasûlü Hz.lerinin: "Din ancak Allah için, Rasûlü için, Müslümanların imamları için ve bütün halk için nasihattir. " Kavli İle, Yüce Allah'ın: *"Allah için ve Rasûlü için nasihat ettikleri takdirde..." (Tevbe 91)* Kavli


51) Bana Kays ibn Ebî Hâzım'dan, o da Cerîr ibn Abdullah'dan tahdîs etti; o şöyle demiştir: Ben Rasûlullah’a (Sav) namazı ikame etmek, zekât vermek, her Müslümana nasihat edip hayırhah olmak üzere; biat ettim.
52) Bize Ebû Avâne, Ziyâd ibn İlâka'dan tahdîs etti. Şöyle demiştir: Ben Cerîr ibn Abdullah'dan (Ra) şöyle derken işittim: “Basra vâlîsi Mugîre ibn Şu'be'nin vefat ettiği gün ayağa kalktı da, Allah'a hamd ve sena ettikten sonra: Başınıza bir emir gelinceye kadar tek ve ortaksız olan Allah'a ittika, vakar ve sekinet üzere bulunmanızı tavsiye ediyorum. Zira emiriniz şimdi buraya geliyor.” diye nasihat etti. Müteakiben: (Vefat eden) Emiriniz için Allah'tan af dileyiniz, çünkü o affı severdi, dedikten sonra amma ba'du: Ben (Sav) Allah Rasûlü Hz.lerine gelip: “Müslüman olmak üzere sana biat edeceğim.” dedim. Şart ettiği şeyler arasında “Her Müslümana hayırhah olmayı” da şart etti. Ben de bu şart üzerine biat ettim. Şu mescidin Rabbine yemin ederim ki, **“Ben sizin nasihat ediciniz, yani hayırhâhınızım.”** dedi. Cerîr ibn Abdullah bu hutbeden sonra istiğfar ederek (minberden) indi.

