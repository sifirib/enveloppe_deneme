## Kitabul İlim

### 1- İlmin Fazileti

*"... Allah içinizden* (gerçekten) *iman etmiş olanları ve ilim sahibi olanları yüksek derecelere çıkarsın. Yapıp ettiklerinizden Allah tamamen haberdardır."* *(Mücâdele 11)*; *“Rabbim! İlmimi arttır." (Tâhâ 114)*

### 2- Konuşmasıyla Meşgul Bulunurken Kendisinden Bir İlim Sorulduğunda, Konuşmasını Tamamladıktan Sonra Sual Sorana Cevap Veren Kimse

59) Bize Muhammed ibn Sinan tahdis edip şöyle dedi: Bize Fuleyh tahdîs etti. Ve hakeza bana İbrahim ibnu'l-Munzir  tahdîs edip şöyle dedi: Bize Muhammed ibn Fuleyh tahdîs edip şöyle dedi: Bana babam tahdîs edip şöyle dedi: Bana Hilâl ibn Aliyy, Ata ibn Yesâr’dan, o da Ebû Hureyre'den tahdîs etti. Ebû Hureyre (Ra) şöyle demiştir: “Meclisin birinde (Sav) Allah Rasûlü Hz.leri huzurundakilere söz söylerken ansızın bir bedevi gelip: “Kıyamet ne zamandır?” diye sordu. (Sav) Allah Rasûlü Hz.leri konuşmasına devam etti. Oradakilerin kimi: “Bedevinin ne dediğini işitti, ama sualinden hoşlanmadı dedi.”; kimi de: “Belki işitmedi." diye hükmetti. Nihayet (Sav) Allah Rasûlü Hz.leri sözünü bitirince: **"O kıyameti soran nerede?"** diye, yani bunun gibi bir lafızla sual etti. Bedevî: “İşte ben ya Rasûlallah.” dedi. Bunun üzerine (Sav) Allah Rasûlü Hz.leri: **“Emanet zayi edildiği vakit kıyameti bekle.”** buyurdu. Yine bedevi: “Emaneti zayi etmek nasıl olur?” diye tekrar sorunca, (Sav) Allah Rasûlü Hz.leri: **“İş, ehli olmayana yöneltilip dayandırıldığı zaman kıyameti bekle.”** buyurdu.

### 3- İlme Delâlet Eden Bir Konuşmada Sesini Yükselten Kimse

60) Bize Ebû Avâne, Ebû Bişr'den; o da Yûsuf ibn Mâhek’den; o da Abdullah ibn Amr'dan (Ra) tahdis etti. O şöyle demiştir: “Gittiğimiz yolculukların birinde (Sav) Allah Rasûlü Hz.leri geride kalmıştı da sonra bize yetişmiş idi. O sırada namaz vakti girmişti. Biz de abdest alıyorduk. Ayaklarımızı, mesh eder gibi, az su ile yıkamaya başladık. (Sav) Allah Rasûlü Hz.leri bu hâli görünce en yüksek sesiyle iki yahut üç kere: **"Cehennem'de yanacak ökçelere yazık!”** diye nida etti.

### 4- Muhaddisin Haddesenâ Yahut Ahbaranâ Ve Enbeenâ Sözleri

Bize Humeydî : Süfyan ibn Uyeyne'nin nazarında Haddesenâ, Ahbaranâ, Enbeenâ ve Semi'tu bir mana idi, dedi. Abdullah ibn Mesud da: (Sav) Allah Rasûlü Hz.leri sadık ve masduk olduğu hâlde Haddesenâ (Bize tahdis etti) demiştir. Şakik de Abdullah ibn Mesud'tan söyledi ki kendisi: "Ben (Sav) Allah Rasûlü Hz.lerinden bir söz işittim." demiştir. Huzeyfe ibn Yeman da: (Sav) Allah Rasûlü Hz.leri bize iki hadis tahdis etti, demiştir. Ve Ebu'l-Âliye dedi ki: İbn Abbas'tan: o da (Sav) Allah Rasûlü Hz.lerinden; O da Rabb'inden rivayet etmekte olduğu hadiste... Enes ibn Malik de: (Sav) Allah Rasûlü Hz.lerinden; O da aziz ve celil olan Rabb'inden rivayet ederek... dedi. Ebu Hureyre de: (Sav) Allah Rasûlü Hz.lerinden; o da aziz ve celil olan Rabb'imizden rivayet ederek... buyurdu, dedi.

61) Bize Kuteybe tahdis etti. Bize İsmail ibn Cafer Abdullah ibn Dinâr'dan; o da İbn Ömer'den (Ra) tahdis etti. O şöyle demiştir: (Sav) Allah Rasûlü Hz.leri: **"Ağaçların içinden bir nevi vardır ki yaprağı düşmez. O ağaç** (kamil) **Müslümanın benzeridir. Onun ne olduğunu bana tahdis edin** (söyleyin)**."** buyurdu. Orada bulunanlar vadilerdeki ağaçları saymaya daldılar. Abdullah ibn Ömer dedi ki: "Bunun hurma ağacı olduğu hatırıma geldi fakat (söylemeye) utandım." Ondan sonra: Yâ Rasûlullah, onun ne ağacı olduğunu bize tahdis et (söyle), dediler. (Sav) Allah Rasûlü Hz.leri: **''Hurma ağacıdır."** cevabını verdi.

### 5- İmamın, Kendi Maiyetindekilere Karşı, Onlardaki Bilgiyi İmtihan Etmek İçin Ortaya Sual Atması

62) Bize Abdullah ibn Dinâr, Abdullah ibn Ömer'den (Ra) tahdis etti. (Sav) Allah Rasûlü Hz.leri: **"Ağaçların içinden bir nevi vardır ki yaprağı düşmez. O ağaç Müslümanın benzeridir. Onun ne olduğunu bana söyleyin."** buyurdu. Orada bulunan insanlar vadilerdeki ağaçları saymaya daldılar. Abdullah ibn Ömer dedi ki: "Bunun hurma ağacı olduğu hatırıma geldi, fakat ben söylemeye utandım." Ondan sonra sahabeler: "Yâ Rasûlallah, onun ne ağacı olduğunu bize söyle." dediler. (Sav) Allah Rasûlü Hz.leri: **"Hurma ağacıdır!"** buyurdu.

### 6- İlim Hakkında Gelen Sözler Ve Yüce Allah'ın: *"De ki: Rabb'im! İlmimi artır!" (Tâhâ 114)*

Ve Hasan-ı Basrî, Sufyân es-Sevrî, İmam Malik muhaddisin huzurunda okumayı (ondan nakletmenin sahihliği hususunda) caiz gördüler. Ve bazıları alimin huzurunda (kendisinden nakledebilmek için) ona karşı okumanın caiz olduğuna Dımâm ibn Salebe hadisini delil olarak ileri sürdü: Dımâm, (Sav) Allah Rasûlü Hz.lerine: "Namazları kılmamızı sana Allah mı emretti?" diye sormuştu da, (Sav) Allah Rasûlü Hz.leri de ona: **"Evet"** diye ikrar etmişti. Bu hadisi delil getirenler: İşte bu. (Sav) Allah Rasûlü Hz.lerinin huzurunda ona karşı okumaktır. Müteakiben Dımâm, (Sav) Allah Rasûlü Hz.lerinden sorup öğrendiklerini kendi kavmine haber verdi, onlar da bunu caiz görüp verdiği haberi kabul ettiler.

İmam Malik de bir hakkı itiraf edenin ikrarı, yazılmış bulunan mektupla ihticac etti ki o mektup, hakkı ikrar edenlere karşı okunur; onlar da bu, sadece karşılarında kıraat suretiyle okunduğu halde "Filan bizleri işhad etti.” derler. Keza Kur'ân okutucu muallimin huzurunda okunur da okuyan kimse "Beni filan okuttu." der. Bize Muhammed ibn Selâm tahdîs etti. Bize Vâsıtlı Muhammed ibn Hasen, Avf el-A'râbi den; o da Hasen Basrî'den tahdis etti ki o: "Alim huzurunda okumakta bir beis yoktur." demiştir. Ve bize Muhammed ibn Yûsuf el-Firabrî haber verdi. Ve bize Muhammed ibn İsmâîl el-Buhârî tahdis edip şöyle dedi: Bize Ubeydullah ibnu Musa, Sufyân es-Sevri’den tahdîs etti ki, Sufyân: "Okuyanın (onu rivayet ederken): Bana filan tahdis etti demesinde beis yoktur." demiştir. Müellif Buhârî: Ve ben Ebû Âsım'dan işittim ki, o İmam Malik'ten ve Sufyân es-Sevri’den olmak üzere: Alimin huzurunda okumak ile alimin okuması müsavidir diyordu, dedi

63) Bize Abdullah ibn Yusuf tahdis edip şöyle dedi: Bize Leys ibn Sa'd, Said el-Makburî'den; o da Şerik ibn Abdullah ibn Ebî Nemîr'den tahdîs etti ki o da Enes ibn Malik'ten (Ra) şöyle derken işitmiştir: (Sav) Allah Rasûlü Hz.leri ile birlikte oturduğumuz sırada deve üstünde bir kimse gelip devesini mescide çökerttikten sonra bağladı. Ondan sonra: "Hanginiz Muhammed'dir?" diye sordu. (Sav) Allah Rasûlü Hz.leri sahabelerin arasında dayanmış oturuyordu: "İşte, dayanmış olan şu beyaz kimsedir." dedik. O zat: "Ey Abdulmuttalib'in oğlu!" diye hitap etti. (Sav) Allah Rasûlü Hz.leri: **"Seni dinliyorum."** buyurdu. O zat: "Ben sana bazı şeyler soracağım, ama soracaklarım pek ağırdır; gönlün benden incinmesin." dedi. (Sav) Allah Rasûlü Hz.leri: **"Aklına geleni sor."** buyurdu. O zât: "Senin ve senden evvelkilerin Rabbi aşkına (söyle), bütün insanlara seni Allah mı gönderdi?" dedi. (Sav) Allah Rasûlü Hz.leri: **"Yâ Allah, evet."** buyurdu. O zat: "Allah aşkına (söyle), bir gün bir gece içinde beş vakit namaz kılmamızı sana Allah mı emretti?" dedi. **"Yâ Allah, evet."** buyurdu. "Allah aşkına (söyle), senenin şu malum ayında oruç tutmamızı sana Allah mı emretti?" dedi. **"Yâ Allah, evet."** buyurdu. "Allah aşkına şu sadakayı zenginlerimizden alıp da fakirlerimize dağıtmayı sana Allah mı emretti?" dedi. (Sav) Allah Rasûlü Hz.leri: **"Yâ Allah, evet."** buyurunca, o zat: "Sen ne getirdin ise ben ona iman ettim. Kavmimin geride kalanlarına da elçi benim. Ben, Sa'd ibn Bekr oğullarının kardeşi Dımâm ibn Sa'lebe'yim." dedi. 
	Bu hadisi Musa ile Ali ibnu Abdülhamid de Süleyman'dan; o da Sâbit'ten; o da Enes'ten; o da (Sav) Allah Rasûlü Hz.lerinden olmak üzere böyle rivayet etmişlerdir. Bu hadîsi Musa ibn İsmail ile Ali ibn Abdülhamid Süleyman ibnu'l-Mugîre'den; o da Sabit el-Bunânî'den; o da Enes'ten; o da (Sav) Allah Rasûlü Hz.lerinden olmak üzere bu şekilde rivayet ettiler.

### 7- Munâvele Hakkında Zikrolunan Sözler İle İlim Ehlinin, İlmi Diğer Beldelere Yazıp Göndermeleri

Enes: Osman, Mushafları yazdırdı da müteakiben bunları diğer şehirlere gönderdi, dedi. Abdullah ibn Ömer ibn Âsim, Yahya ibn Saîd ve İmam Malik, bu yazıp gönderme işini caiz gördüler. Hicazlıların bazısı da munavelenin caizliği hususuna (Sav) Allah Rasûlü Hz.lerinin şu hadisini delil getirdiler: (Sav) Allah Rasûlü Hz.leri, bir müfrezenin kumandanı için bir emirname yazıp eline verdi ve: **"Bu mektubu ancak şu, şu yere ulaştığın vakit oku!"** diye emretti. Kumandan o yere ulaşınca mektubu açıp maiyetindekilere karşı okudu da böylece (Sav) Allah Rasûlü Hz.lerinin yazılı emrini onlara haber verdi.

64) Abdullah İbn Abbas (Ra) şöyle haber vermiştir: (Sav) Allah Rasûlü Hz.leri bir adama bir mektup verip Bahreyn büyüğüne teslim etmesini emretti. Bahreyn'in büyüğü mektubu Kisra'ya ulaştırdı. Kisra onu okuyunca yırttı. (Arada ravi olan Muhammed ibn Şihab) dedi ki: Zannederim ki Said ibn Müseyyeb'den işittim, şöyle dedi: (Sav) Allah Rasûlü Hz.leri, Kisra ile kavmine "Parça parça olsunlar." diye beddua etti.

65) Bize Şu'be, Katade'den; o da Enes ibn Malik'den (Ra) haber verdi, o şöyle demiştir: (Sav) Allah Rasûlü Hz.leri bir mektup yazdırdı yahut yazdırmak istedi. Kendisine: "Onlar (yani Rum'dan, Acem'den muhatap olanlar) bir mektubu mühürlü olmadıkça okumazlar." denildi. Bunun üzerine gümüşten bir mühür edindi ki, nakşı "Muhammed Rasûlullah" idi. Bu mührün (Sav) Allah Rasûlü Hz.lerinin elindeki beyazlığı hala gözümün önündedir. Şu'be dedi ki: Ben Katade'ye, onun nakşı "Muhammed Rasûlullah" diyen kimdir? diye sordum. Katâde: Enes'tir, dedi.

### 8- Meclis Hududunun Nihayete Ereceği Bir Yerde Oturan Kimse İle İlim Halkasında Bir Yarık Görüp Hemen Orada Oturuveren Kimse

66) Ebu Vakıd el-Leysî (Ra) şöyle demiştir: (Sav) Allah Rasûlü Hz.leri, huzurunda sahabeleri olduğu halde mescitte otururken, karşıdan üç kişi geldi. İkisi (Sav) Allah Rasûlü Hz.lerine doğru yöneldi; birisi de gitti. Ravi dedi ki: Bu iki kimse (Sav) Allah Rasûlü Hz.lerinin huzurunda durdu. Bilahare bu ikiden biri halkada bir aralık bularak oracıkta oturdu. Diğeri ise oradaki cemaatin arkasında bir yere oturdu. Üçüncüye gelince arkasını dönüp gitti. (Sav) Allah Rasûlü Hz.leri meşgul olduğu konuşmayı bitirince, şöyle buyurdu: "Bu üç kişinin hâlini size haber vereyim mi? İçlerinden biri Allah'a sığındı, Allah da onu barındırdı. Diğeri (sıkıntı vermekten) utandı, Allah da ondan haya etti. Öteki ise (bu meclisten) yüz çevirdi, Allah da ondan yüz çevirdi."

### 9- (Sav) Allah Rasûlü Hz.lerinin: "Benden kendisine tebliğ ulaştırılanların bazısı bizzat işitenden daha iyi belleyicidir" Kavli

67) Ebu Bekre (Ra) (Sav) Allah Rasûlü Hz.lerini zikrederken şöyle demiştir: (Sav) Allah Rasûlü Hz.leri (veda haccında) devesi üzerinde oturdu. Devenin dizginini bir adam tutuyordu. **"Bugün hangi gündür?"** dedi. Biz sükut ettik; o derecede ki başka bir isim ile isimlendirecek zannettik. **"Kurban günü değil mi?"** buyurdu. Evet, dedik. Sonra: "Bu ay hangi aydır?" diye sordu. Yine sükut ettik; o derecede ki isminden başka bir isim ile isimlendirecek zannettik. **"Zilhicce değil mi?"** buyurdu. Evet, d3edik. Bunun üzerine şöyle buyurdu: **"Kanlarınız, mallarınız, ırzlarınız bu belde içinde, bu ayda, bugünün haramlığı kadar birbirinize haramdır. Burada hazır bulunanlarınız, burada bulunmayanlara** (yani müstakbel nesillere) **bunu tebliğ etsin. Olabilir ki hazır olan kimse, bunu daha iyi anlar bir kimseye tebliğ etmiş olur."**

## 10- İlim Öğrenmek, Söz Söylemekten Ve Amel Etmekten Öncedir.

Çünkü Yüce Allah: *"Bil ki: Allah'tan başka hiçbir ilâh yoktur.." (Muhammed 19)* buyurup bunda evvela bilmek emriyle başladı. **"Alimler, ancak ilim mirası bırakan peygamberlere varis olanlardır. Bu ilim mirasını alan, bol ve kamil bir nasip almıştır."** Ve **"Her kim ilim arayarak bir yola girerse Allah da ona, cennete ulaştıracak yolu kolaylaştırır."** Ve zikri ulu olan Allah şöyle buyurdu:

*"..Allah'a karşı ancak; kulları içinden alim olanlar derin saygı duyarlar." (Fatır 28).*

Ve keza: *"İşte bu temsilleri biz insanlar için getiriyoruz. Onları ancak bilginler düşünüp anlarlar." (Ankebût 43)*

*"Eğer kulak vermiş veya aklımızı kullanmış olsaydık, şu alevli ateştekilerden olmazdık." (Mülk 10)* buyurdu.

Ve keza: *"De ki: Bilenlerle bilmeyenler bir olur mu?.." (Zümer 9)* buyurdu.

(Sav) Allah Rasûlü Hz.leri de: **"Allah her kimin hayrını isterse ona din hususunda büyük anlayış verir."**, **"İlim, ancak öğrenmekledir.**" buyurdu. Ebu Zerr de ensesini göstererek şöyle demiştir: "(Beni öldürmek için) kılıcı şuraya koysanız ben de (Sav) Allah Rasûlü Hz.lerinden işitmiş olacağım bir sözü siz işinizi tamamlayıncaya kadar infaz edebileceğimi, yani ilan edebileceğimi bilsem yine infaz ederim." İbn Abbas da: *"Rabbaniler olun." (Âli İmrân 79)* demek, halimler ve fakihler olunuz demektir, dedi. Ve: Rabbani, insanlar üzerinde ilim ile siyaset icra eden ve büyük ilimden evvel küçük bilgilerle terbiye eyleyen kimseye denilir.

### 11- (Sav) Allah Rasûlü Hz.lerinin Kendi Sahabelerine Vaaz Ve Nasihat Etmek Ve İlim Öğretmek Hususunda Bıkkınlık Getirip Uzaklaşmasınlar Diye Hallerini Gözetir Olduğu

68) İbn Mesud (Ra) şöyle demiştir: (Sav) Allah Rasûlü Hz.leri, vaaz ve nasihat hususunda bize bıkkınlık gelmesin diye halimize bakıp günler içinde vakitler kollardı.

69) Bize Şu'be tahdis edip şöyle dedi: Bana Ebu't-Teyyâh, Enes'ten tahdis etti ki (Sav) Allah Rasûlü Hz.leri: **"Kolaylaştırın, zorlaştırmayın; müjdeleyin, nefret ettirmeyin."** buyurmuştur.
### 12- İlim Ehli İçin Belli Günler Ayıran Kimse

70) Ebu Vail şöyle dedi: Abdullah ibn Mesud (Ra) her perşembe günü insanlara vaaz nasihat edip ders yapardı. Bir kimse kendisine: "Yâ Eba Abdurrahman! Vallahi senin bizlere her gün ders yapmanı çok arzu ettim." dedi. İbn Mesud: "Beni sizlere her gün ders vermekten meneden şey, sizleri usandırmak istemememdir. Ben sizlere vaaz vermekte, sizin halinize uygun vakitler gözetiyorum. Nitekim (Sav) Allah Rasûlü Hz.leri de bizlere usanç gelmesinden endişe ettiği için bizim durumumuza uygun zamanlar gözetirdi." dedi.
### 13- "Allah her kimin hayrını isterse ona din hususunda büyük bir anlayış verir."

71) İbn Şihâb dedi ki: Humeyd ibn Abdurrahman şöyle dedi: Ben Muaviye ibn Ebî Sufyan'dan hutbe yaparken işittim; şöyle diyordu: Ben (Sav) Allah Rasûlü Hz.lerinden işittim, şöyle buyuruyordu: "Allah her kimin hayrını isterse ona din hususunda büyük bir anlayış verir. Ben (verici değil) yalnız taksim ediciyim. Veren ise Allah'tır. Bu ümmet Allah'ın (kıyamet) emri zuhur edinceye kadar Allah'ın dini üzerinde hep sebat edip duracak ve kendilerine muhalefet edenler onlara zarar veremeyecektir."
### 14- İlimde İnce Anlayış(ın Fazileti)

72) Mücâhid şöyle demiştir: Medine'ye doğru yaptığımız bir yolculukta Abdullah ibn Ömer’e yoldaşlık ettim. Kendisinden bu yolculuğumuzda (Sav) Allah Rasûlü Hz.lerinden tahds ederken bir tek hadisten başka hadis işitmedim. Kendisi şöyle dedi: Biz (Sav) Allah Rasûlü Hz.lerinin yanında idik. Bir hurma göbeği getirildi. Bunun üzerine: **"Ağaçlardan bir ağaç nevi vardır ki onun misali Müslümanın misali gibidir."** buyurdu. Ben, “O hurma ağacıdır.” deyivermeyi istedim. Fakat bir de baktım ki oradakilerin en küçüğü benim, onun için sustum. (Sav) Allah Rasûlü Hz.leri, **"O hurma ağacıdır."** buyurdu.

### 15- İlimde Ve Hikmette Gıpta Etmek

Ve Ömer ibn Hattâb: "Seyyidler olmanızdan önce fakihler olunuz." dedi.

73) ...Ben Abdullah ibn Mesud'dan (Ra) işittim, şöyle dedi: (Sav) Allah Rasûlü Hz.leri şöyle buyurdu: **"İki kişiden başkasına gıpta olmaz: Allah tarafından kendisine mal verilip de hak yolunda o malı helak etmeye musallat kılınan kimse, Allah tarafından kendisine hikmet verilip de onunla hükmeden ve onu başkalarına öğreten kimse."**

### 16- Musa’nın (As) Deniz (Sahilin)de Hızır'a Gitmesi İle Yüce Allah'ın: *"Musa ona, ‘Sana öğretilen bilgilerden bana, doğruya iletici bir bilgi öğretmen için sana tâbi olayım mı?’ dedi." (Kehf 66)* Kavli

74) İbn Şihâb da kendisine bu hadisi Ubeydullah ibn Abdullah’ın haber verdiğini tahdîs etti ki İbn Abbâs (Ra) bir defa Hurr ibn Kays ibn Hısn el-Fezârî ile Musa'nın arkadaşı hakkında münazaa etmiştir. Bu münazaada İbn Abbâs: "Musa'nın arkadaşı Hızır'dır. " dedi. Derken onların yanına Ubeyy ibn Kâ'b uğradı. İbn Abbâs onu çağırıp: "Ben şu arkadaşımla, Musa'nın buluşmak için yol aramış olduğu arkadaşı hakkında çekiştim. Sen (Sav) Allah Rasûlü Hz.lerinden onun hâlini zikrederken işittin mi? " dedi. Ubeyy şöyle dedi: Evet, ben (Sav) Allah Rasûlü Hz.lerinden işittim, şöyle buyuruyordu: **"Musa, İsrail oğullarından seçkin bir topluluk içinde bulunduğu sırada ona bir kimse geldi ve: ‘Senden daha âlim bir kimse biliyor musun?’ diye sordu. Musa: ‘Hayır, bilmiyorum.’ dedi. Bunun üzerine Allah Musa'ya: ‘Hayır, kulumuz Hızır vardır.’ diye vahyetti. Musa da onunla buluşmak yolunu talep etti. Allah da onun için balığı bir alâmet yaptı.** (Allah tarafından) **kendisine: ‘Balığı kaybettiğin zaman hemen dön. Muhakkak sen ona kavuşacaksın.’ denildi. Musa deniz içinde balığın izini takip eder oldu. Musa'nın genç adamı** (kendisinden kuşluk yemeğini istediği zaman) **Musa'ya: ‘Gördün mü, kayaya sığındığımız vakit ben balığı**(n hâlini söylemeyi) **unutmuşum. Onu söylememi bana şeytandan başkası unutturmadı.’ dedi. Buna karşılık Musa genç adamına: ‘İşte bizim arayacağımız buydu.’ dedi ve izlerinin üzerinde gerisin geri döndüler. Derken Hızır'ı buldular. İşte Allah'ın kendi Kitâb'ında kıssa yaptığı şey, onların** (Musa ile Hızır'ın) **hâlindendir."**

### 17- (Sav) Allah Rasûlü Hz.lerinin "Ya Allah, ona Kitâb'ı öğret!" Kavli Bâbı

75) Bize Hâlid el-Hazzâ', İkrime'den; o da ibn Abbâs'tan tahdîs etti. İbn Abbâs (Ra): “(Sav) Allah Rasûlü Hz.leri beni kucakladı da: **"Ya Allah, ona Kitâb'ı öğret!’ diye dua etti.”** dedi.

### 18- Küçüğün Hadis İşitip Yüklenmesi Ne Zaman Sahih Olur?

76) Abdullah İbn Abbâs (Ra) şöyle demiştir: (Sav) Allah Rasûlü Hz.leri Mina’da sütresiz olarak namaz kıldırdığı sırada, dişi bir merkebe binerek karşıdan geldim. O zaman bulûğ yaşına yaklaşmıştım. Saflardan birinin önünden geçtim. Merkebi otlasın diye salıverdim. Ondan sonra safa girdim. Bu yaptığım işe kimse ses çıkarmadı.
77) Bana Zubeydî, Zuhrî'den; o da Mahmûd ibnu'r-Rabî'den (Ra) tahdîs etti. Şöyle demiştir: Beş yaşımda iken (Sav) Allah Rasûlü Hz.lerinin bir kere bir kovadan (ağzına su alıp) yüzüme püskürttüğünü hatırlıyorum.


### 19- İlim Aramak İçin Sefere Çıkmak Bâbı

Ve Cabir ibn Abdullah, Abdullah ibn Uneys'ten bir tek hadisi işitebilmek için bir aylık yola gitti.

78) Evzâî dedi ki: Bize Zuhrî, Ubeydullah ibn Abdullah ibn Utbe ibn Mes'ûd'dan; o da İbn Abbâs'tan haber verdi ki İbn Abbâs (Ra) bir defa Hurr ibn Kays ibn Hısn el-Fezârî ile Musa'nın arkadaşı hakkında çekişmiştir. Derken onların yanına Ubeyy ibn Kâ'b uğradı, ibn Abbâs onu çağırıp: “Ben şu arkadaşımla, Musa'nın buluşmak için yol aramış olduğu arkadaşı hakkında çekiştim. Sen (Sav) Allah Rasûlü Hz.lerinden onun hâlini zikrederken işittin mi?” dedi. Ubeyy şöyle dedi: Evet, ben (Sav) Allah Rasûlü Hz.lerinden işittim; şöyle buyuruyordu: **"Musa, İsrailoğullarından seçkin bir topluluk içinde bulunduğu sırada ona bir kimse geldi ve: ‘Senden daha âlim bir kimse biliyor musun?’ diye sordu. Musa: ‘Hayır, bilmiyorum.’ dedi. Bunun üzerine Allah Musa'ya: ‘Hayır, kulumuz Hızır vardır.’ diye vahyetti. Musa da onunla buluşmak yolunu talep etti. Allah da onun için balığı alâmet yaptı.** (Allah tarafından) **kendisine: ‘Balığı kaybettiğin zaman dön, muhakkak sen ona kavuşacaksın.’ denildi. Bundan sonra Musa deniz içinde balığın izini takip eder oldu. Musa'nın genç adamı** (kendisinden kuşluk yemeğini istediği zaman) **Musa'ya: ‘Gördün mü, kayaya sığındığımız vakit ben balığı**(n hâlini söylemeyi) **unutmuşum. Onu söylememi bana şeytandan başkası unutturmadı.’ dedi. Buna karşılık Musa genç adamına: ‘İşte bizim arayacağımız buydu.’ dedi ve izlerinin üzerinde gerisin geri döndüler. Derken Hızır'ı buldular. İşte Allah'ın kendi Kitâb'ında kıssa yaptığı şey, Musa ile Hızır'ın hâlindendir."**

 
### 20- İlim Öğrenen Ve Başkalarına Öğreten Kimsenin Fazileti Bâbı

79) Bize Hammâd ibn Usâme, Bureyd ibn Abdullah’tan; o da Ebû Musa'dan (Ra) tahdîs etti. (Sav) Allah Rasûlü Hz.leri şöyle buyurmuştur: "Allah'ın benim vâsıtamla gönderdiği hidayet ve ilim, bol yağmura benzer. Bu yağmur kâh öyle bir toprağa düşer ki onun bir kısmı suyu kabul eder ve çayır ile bol ot yetiştirir. Bir kısmı da kurak olur, suyu (üstünde) tutar da Allah onunla insanları faydalandırır: Ondan hem kendileri içerler, hem de hayvanlarını suvarırlar, ekin ekerler. Bu yağmur diğer bir nevi toprağa daha isabet eder ki düz ve kaypaktır; ne suyu üstünde tutar, ne çayır bitirir. Allah'ın dinini anlayıp da Allah'ın benim vâsıtamla gönderdiği hidayet ve ilimden faydalanan ve bunu bilip de başkasına bildiren kimse ile bunu duyduğu vakit kibrinden başını bile kaldırmayan ve Allah'ın benimle gönderilen hidayetini kabul etmeyen kimse böyledir."
Ebû Abdullah Buhârî der ki: İshâk ibn İbrahim: "Ve kâne minhâ tâifetun kayyeleti'l-mâe (O topraktan kimi suyu içen bir taifedir.)" şeklinde söyledi. "Kaaa" üzerinde su durur olan arazi parçasıdır. "Safsaf" da dümdüz arazidir.


### 21- İlmin Kaldırılması Ve Cehaletin Meydan Alıp Yayılması Bâbı

Ve Rabîatu'r-Re'y: "Kendisinde herhangi bir ilim bulunan kimsenin kendisini zayi etmesi (yani ilmini gizlemesi) layık değildir." dedi.

80) Enes (Ra) şöyle demiştir: (Sav) Allah Rasûlü Hz.leri şöyle buyurdu: "İlmin kaldırılması, cehaletin kökleşmesi, şarabın içilmesi, zinanın çoğalması kıyamet alâmetlerindendir."


81) Enes (Ra) şöyle demiştir: Size öyle bir hadis söyleyeceğim ki benden sonra hiç kimse onu size tahdis edip söyleyemeyecektir: (Sav) Allah Rasûlü Hz.lerinden işittim, şöyle buyuruyordu: **"İlmin azalması, cehaletin meydan alıp yayılması, zinanın meydana çıkıp şayi olması, elli kadının yalnız bir bakanı olacak derecede kadınların çoğalıp erkeklerin azalması kıyamet alâmetlerindendir."**


### 22- İlmin Fazileti Bâbı

82) İbn Ömer (Ra) şöyle demiştir: (Sav) Allah Rasûlü Hz.lerinden işittim: **"Uykuda iken bana bir kadeh süt getirdiler. O kadar içtim ki kanıklık tesirinin ta tırnaklarımdan sızdığını hala duyuyorum. İçtikten sonra artığımı Ömer ibn Hattâb'a verdim."** buyuruyordu. "Yâ Rasûlullah! Bunu ne ile yorumladın?" diye sordular. **"İlim ile."** cevabını verdi.

 
### 23- Kendisi Bir Hayvan Veya Diğer Bir Binek Üzerinde Dururken Suâl Soranlara Fetva Ve Cevap Vermek Bâbı

83) Abdullah ibn Amr ibn As'tan (Ra) (o şöyle demiştir): (Sav) Allah Rasûlü Hz.leri Veda Hacc'ında, insanlar sorup öğrensinler diye, Minâ'da durdu. Yanına biri gelip: "Bilemedim de kurban kesmeden önce tıraş oldum." dedi. (Sav) Allah Rasûlü Hz.leri: **"Kurbanını kes, günahı yok."** buyurdu. Diğeri gelip: "Bilemedim de taş atmadan evvel kurban kestim." dedi. (Sav) Allah Rasûlü Hz.leri: **"Taşı at, günahı yok."** buyurdu. (Sav) Allah Rasûlü Hz.lerine (o gün taş atmak, kurban kesmek, tıraş olmak, tavaf etmek gibi hac işlerinden) öne geçirilmiş veya geriye bırakılmış hiçbir şey sorulmadı ki cevabında: **"Yap, günahı yok."** buyurmasın.
 
### 24- Fetva (Talebine) El Ve Baş İşaretleriyle Cevap Veren Kimse Bâbı

84) Bize Eyyûb Sahtiyânî, İkrime'den; o da ibn Abbâs'tan tahdîs etti (ki o şöyle demiştir): (Sav) Allah Rasûlü Hz.lerine Veda haccında sual soruldu. Soran kimse: "Ben taş atmadan önce kurban kestim." dedi. (Sav) Allah Rasûlü Hz.leri bu suale: **"Günahı yoktur."** diyerek eliyle işaret etti. Soran kimse: "Kurban kesmeden önce tıraş oldum" dedi. (Sav) Allah Rasûlü Hz.leri: **"Günahı yoktur."** diyerek eliyle işaret etti.

85) Salim ibn Abdullah şöyle demiştir: Ben Ebu Hureyre'den (Ra) işittim ki (Sav) Allah Rasûlü Hz.leri: **"İlim kabz olunacak** (yani kaldırılacak) **cehalet ve fitneler zuhur edecek, herc çoğalacaktır."** buyurdu. "Yâ Rasûlallah! herc nedir?" diye soruldu. (Sav) Allah Rasûlü Hz.leri, katli kasdeder gibi elini eğip indirerek: **"İşte böyle!"** buyurdu.

86) Bize Hişâm ibn Urve, Fâtıma bintu'l-Munzir'den; o da Esma bintu Ebu Bekir'den tahdîs etti. Esma (Ra) şöyle demiştir: (Güneş tutulması zamanında) Âişe'nin yanına gittim, o namaz kılıyordu. "Bu insanlara ne oluyor?" dedim. (Güneş tutulduğunu anlatmak için) gökyüzüne doğru (başıyla) işaret etti. Meğer insanlar hep namaza durmuşlar. Âişe: "Subhanallah" dedi. "Bu bir ayet mi?" diye sordum. Başıyla evet diye işaret etti. Bunun üzerine ben de namaza durdum. Nihayet üzerime baygınlık geldi. (Yanımdaki kırbadan) başıma su dökmeye başladım. Namazdan sonra (Sav) Allah Rasûlü Hz.leri, Allah'a hamd ve sena edip şöyle buyurdu: **"Cennet ve cehenneme kadar evvelce bana gösterilmemiş hiçbir şey kalmadı ki bu makamımda görmüş olmayayım. Bana vahiy olundu ki sizler kabirlerinizde Mesih Deccal'ın imtihanlarına benzer** yahut **ona yakın** -Esmâ'nın bu iki sözden hangisini söylediğini bilmiyorum- **bir imtihan geçireceksiniz.** (Kabre girmiş kimseye:) **"Bu adam** (yani Muhammed) **hakkındaki ilmin nedir?"** diye sorulacak. **Mümin** yahut **yakin sahibi olan kimse** -Esmâ'nın bu ikiden hangi lâfzı söylediğini bilmiyorum- : **'O zât Muhammed'dir. O Allah'ın Rasûlü'dür. Bize beyyineler ile hidayet getirdi. Biz de davetine icabet ettik ve O'na uyduk. O zât Muhammed'dir diyecek." Bu söz üç kere tekrarlanacak. Ondan sonra o kimseye: "Yat da rahatça uyu, o zâtın peygamberliğine kesin surette inanmakta olduğunu bildik.'  denilecek**. **Münafık** yahut **kalbinde şüphesi olan kimseye** -Esmâ'nın bunlardan hangisini söylediğini bilmiyorum- **gelince, o** (suale karşı): **'Ben bilmiyorum, işittim, insanlar bir şeyler söylüyorlardı, ben de onu söyledim.' cevabını verecek."**

 
### 25- (Sav) Allah Rasûlü Hz.lerinin Abdu'l-Kays Heyetini, İmanı Ve İlmi Belleyip Ezberlemeleri Ve Bunu Arkalarındaki Kimselere Haber Vermeleri Üzerine Teşvik Eylemesi Bâbı

Mâlik ibn Huveyris (Ra): (Sav) Allah Rasûlü Hz.leri bizlere: "Ailelerinizin yanına dönünüz ve öğrendiklerinizi onlara öğretiniz!" buyurdu, dedi.

87) Bize Şu'be, Ebû Cemre'den tahdîs etti. Ebû Cemre şöyle demiştir: Ben İbn Abbas ile insanlar arasında tercümanlık yapıyordum. İbni Abbas (Ra) şöyle dedi: Abdu'l-Kays heyeti (Sav) Allah Rasûlü Hz.lerine geldi. (Sav) Allah Rasûlü Hz.leri: **"Heyet kimlerdir,** yahut **cemaat kimlerdir?"** diye sordu. "Biz Rabia kabilelerindeniz." dediler. (Sav) Allah Rasûlü Hz.leri: **"Hoş geldiniz. Allah sizi utandırmasın, pişman etmesin."** buyurdu. Onlar: "Bizler sana uzak bir yerden geliyoruz. Seninle bizim aramızda Mudarr kafirlerinden şu cemaat vardır. Biz sana yalnız haram ayda gelebiliriz. O hâlde bize bir şey emret de geride kalanlarımıza haber verelim; o sebeple de cennete girelim." dediler. (Sav) Allah Rasûlü Hz.leri onlara dört şey emretti, dört şeyden de nehyetti. (Sav) Allah Rasûlü Hz.leri onlara yalnız azîz ve celîl olan Allah'a iman etmeyi emrettikten sonra: **"Yalnız Allah'a iman etmek ne demektir bilir misiniz?"** diye sordu. "Allah ve Rasûlü en iyi bilendir." dediler. (Sav) Allah Rasûlü Hz.leri: **"Allah'tan başka ilâh olmadığına ve Muhammed'in Rasûlullah olduğuna şehadet etmek, namazı ikame, zekatı eda etmek, Ramazan orucunu tutmak ve ganimetin beşte birini vermenizdir."** buyurdu. Kezâlik onları dubbâ, hantem ve muzeffet denilen kaplardan nehyetti. Şu'be dedi ki; İbn Abbas belki nakîr, belki de mukayyer dedi. Sonra (Sav) Allah Rasûlü Hz.leri: **"Bu emrimi ezberleyin ve onu arkanızda kalanlara haber veriniz."** buyurdu.

 
### 26- (Bir Şahsa) Vâki Olan Bir Meseleyi Sormak İçin Sefer Etmek Ve Ehline De Öğretmek Bâbı

88) Bize Abdullah ibn Mübarek haber verip şöyle dedi: Bize Ömer ibnu Saîd ibn Ebi'l-Hasen haber verip şöyle dedi: Bana Abdullah ibnu Ebî Muleyke, Ukbe ibnu'l-Hâris'ten tahdîs etti ki bu Ukbe ibnu'l-Hâris (Ra), Ebû İhâb ibn Azîz'in kızı ile evlenmişti. Derken yanına bir kadın geldi ve: "Ukbe'yi de evlendiği kadını da ben emzirdim." dedi. Ukbe o kadına: "Ne senin beni emzirdiğinden haberim var ne de evvelce bunu bana söylediğinden." cevabını verdi. Müteakiben hayvanına binip Medine'ye (Sav) Allah Rasûlü Hz.lerine gitti ve meselenin hükmünü ondan sordu. (Sav) Allah Rasûlü Hz.leri: **"Bir kere** (senin onun kardeşi olduğun) **söylenmiş bulunduğu hâlde** (o kadınla evlilik) **nasıl olur?"** buyurdu. Bunun üzerine Ukbe o kadından ayrıldı, o da başka bir kocaya vardı.

 
### 27- İlim (Edinmek) Hususunda Nöbetleşmek Bâbı

89) Bize Ebû'l-Yemân tahdîs edip şöyle dedi: Bize Şuayb, Zuhrî'den haber verdi. Ebu Abdullah Buhari der ki İbnu Vehb şöyle dedi: Bize Yûnus, İbn Şihâb'dan; o da Ubeydullah ibn Abdullah ibn Ebî Sevr'den; o da Abdullah ibn Abbas'tan; o da Ömer ibn Hattâb'dan haber verdi: Ömer (Ra) şöyle demiştir: Ensâr'dan bir komşum ile beraber Benû Umeyye ibn Zeyd yurdunda oturuyor idim. Bu yurt Medine'nin Avâlî denilen yüksek semtindedir. (Bir şey öğrenmek ümidiyle) (Sav) Allah Rasûlü Hz.lerinin yanına nöbetleşe inerdik. Bir gün o iner, bir gün ben inerdim. Ben indiğim zaman o gün vahiy ve sâireye dâir ne duyarsam haberini komşuma getirirdim. O da indiği zaman böyle yapardı.  Ensari arkadaşım bir defa nöbetinin gününde idi. Dönüşünde kapımı pek şiddetli çalarak: "O burada mı?" diye sordu. Ben ürktüm. Yanına çıktım. "Büyük bir iş meydana geldi." dedi. (Ömer der ki: Ben zaten böyle bir şey olacağını zannedip duruyordum. Sabah namazını kılınca giyinip kuşandım. Sonra Medine'ye inip) Hafsa'nın yanına girdim. Baktım ki ağlıyor. "(Sav) Allah Rasûlü Hz.leri sizleri boşadı mı?" diye sordum. Bilmiyorum, dedi. Ondan sonra (Sav) Allah Rasûlü Hz.lerinin yanına girdim. Ayaküstü durduğum yerden: "Zevcelerini boşadın mı?" dedim. **"Hayır."** dedi. Bunun üzerine ben de Allâhu ekber dedim.

 
### 28- Öğüt Verme Ve Öğretme Sırasında Hoşlanmadığı Bir Şey Gördüğü Zaman Öfkelenmek Bâbı

90) Ebu Mesud (Ra) şöyle demiştir: Bir kimse geldi ve: "Yâ Rasûlullah! Filanca bize (namaz kıldırırken) o kadar uzatıyor ki adeta namazı terkedecek gibi oluyorum." dedi. (Sav) Allah Rasûlü Hz.lerini hiçbir mevzuda o günkü kadar gazaplı görmedim. Bu şikayet üzerine (Sav) Allah Rasûlü Hz.leri: **"Ey insanlar! Sizler nefret ettiricilersiniz. Her kim insanlara namaz kıldırırsa namazı hafifletsin. Çünkü cemaatin içinde hasta olanı, zayıf olanı ve iş güç sahibi olanı vardır."** buyurdu.

 
91) Zeyd ibn Hâlid el-Cuhenî'den (Ra) (o şöyle demiştir): Bir kimse (Sav) Allah Rasûlü Hz.lerinden lukatayı (yani yitik malı) sordu. (Sav) Allah Rasûlü Hz.leri: **"Bağını yahut kabını, kılıfını belle; sonra onu ötekine berikine bir sene bildir, tanıt. Ondan sonra onu kullan. Ondan sonra da sahibi çıkarsa yine ona ver."** buyurdu. O zat: "Yitik deve de (böyle mi)?" diye sordu. (Sav) Allah Rasûlü Hz.leri o kadar öfkelendi ki yanakları yahut yüzü kızardı ve: **"Ondan sana ne? Su tulumunu, ayakkabısını beraberinde taşır.** (Muhtaç oldukça) **su başına gelir, ağaçlardan otlar. Onu sahibi buluncaya kadar kendi haline bırak."** buyurdu. O zat: "Ya yitik davara ne buyurursun?" dedi. **"O ya senindir ya kardeşinindir ya kurdundur."** buyurdu.

 
92) Ebu Musa (Ra) şöyle demiştir: Bir gün (Sav) Allah Rasûlü Hz.lerinden hoşlanmadığı bazı şeyler soruldu. Bu gibi sualler çoğaltılınca öfkelendi. Ondan sonra insanlara hitaben: **"Bana istediğinizi sorun!"** buyurdu. Birisi kalkıp: "Benim babam kimdir?" dedi. **"Baban Huzâfe'dir."** buyurdu. Bir diğeri kalkıp: "Ya Rasûlullah! Benim babam kimdir?" dedi. **"Şeybe'nin azatlısı Salim'dir."** buyurdu. Ömer ibn Hattab (Ra), (Sav) Allah Rasûlü Hz.lerinin yüzündeki öfkeyi görünce: "Ya Rasûlullah! Biz aziz ve celil olan Allah'a tövbe ediyoruz." dedi.

 
### 29- İmamın Yahut Muhaddisin Huzurunda, Önünde İki Dizi Üzerine Çöken Kimse

93) Bize Şuayb, Zühri'den haber verip şöyle dedi:  Bana Enes ibn Mâlik (Ra) şöyle haber verdi: (Sav) Allah Rasûlü Hz.leri çıktı. Kendisine hoşlanmadığı bazı şeyler soruldu; bu sualleri çoğalttılar, bundan dolayı öfkelendi de **"Benden sorunuz."** buyurdu. Abdullah ibn Huzâfe ayağa kalkıp: "Benim babam kimdir?" dedi. (Sav) Allah Rasûlü Hz.leri: **"Baban Huzâfe'dir."** buyurdu. Ondan sonra (Sav) Allah Rasûlü Hz.leri **"Bana sorunuz."** demeyi çoğaltınca Ömer, iki dizi üstüne çökerek: "Biz Allah'ı Rab, İslam'ı din, Muhammed'i peygamber olarak kabul ve tasdik ettik." dedi. Bunun üzerine sükut buyurdu.

 
### 30- Anlaşılması İçin Sözü Üç Defa Tekrar Eden Kimse

(Sav) Allah Rasûlü Hz.leri: **"İyi dinleyin! Bir de yalan söylemektir."** dedi ve bu sözü durmadan tekrar ediyordu. Ve ibn Ömer: "(Sav) Allah Rasûlü Hz.leri: üç defa **"Tebliğ ettim mi?"** diye söyledi." dedi.

94) Bize Sumâme ibn Abdullah, dedesi Enes'ten (Ra) tahdîs etti ki (Sav) Allah Rasûlü Hz.leri bir söz söylediği zaman iyice anlaşılsın diye üç kere tekrar ederdi.
 
95) Bize Sumâme ibn Abdullah, dedesi Enes'ten (Ra) tahdîs etti ki (Sav) Allah Rasûlü Hz.leri bir söz söylediği zaman iyice anlaşılsın diye üç kere tekrar ederdi. Keza bir kavmin yanına gelip selam verdiği zaman da üç kere selam verirdi.

 
96) Bize Ebû Avâne, Ebû Bişr'den; o da Yûsuf ibn Mâhek'ten; o da Abdullah ibn Amr'dan (Ra) tahdîs etti. O şöyle demiştir: Yaptığımız yolculukların birinde (Sav) Allah Rasûlü Hz.leri geride kalmıştı da sonradan bize yetişmişti. O sırada ikindi namazı vakti girmişti. Biz de abdest alıyorduk. Ayaklarımızı (mesh eder gibi az suyla yıkamaya) başladık. Bu hali görünce en yüksek sesiyle iki yahut üç kere: **"Cehennemde yanacak ökçelere yazık!"** diye nida etti.

 
### 31- Kişinin Kendi Tasarrufunda Bulunan Dişi Hizmetçisine ve Ehline İlim Öğretmesi

97) Âmir eş-Şa'bî dedi ki: Bana Ebû Burde, babası Ebû Musa'dan tahdîs etti. Ebû Musa (Ra) şöyle demiştir: (Sav) Allah Rasûlü Hz.leri şöyle buyuruyordu: **"Üç kişinin ikişer ecri vardır: Bunlardan biri Kitap ehlinden olup da hem kendi peygamberine hem de Muhammed'e iman eden kimsedir. Diğeri köle edilmiş bir kuldur ki hem Allah'ın hakkını hem de efendilerinin hakkını eda ettiğinde** (o da iki ecre nail olur.) **Üçüncüsü öyle bir kimsedir ki yanında tasarruf edeceği bir cariye bulunur da onu edeplendirir ama** (şiddetten uzak olarak) **güzel güzel edeplendirir ve onu iyice öğretir lakin** (yine rıfk ile) **güzel güzel öğretimini tamamlar, bundan sonra da onu hürriyete kavuşturup onunla evlenir. İşte böylesinin iki ecri vardır."** Bu hadisi söyledikten sonra Âmir eş-Şa'bî, kendi muhatabına: "İşte bu bilgiyi biz sana hiçbir bedel istemeksizin veriyoruz. Halbuki vaktiyle (Sav) Allah Rasûlü Hz.leri zamanında bundan küçük bir mesele için ta Medine'ye kadar bineğe binilip yolculuk edilirdi." dedi.

 
### 32- İmamın Kadınlara Vaaz Vermesi ve Onlara İlim Öğretmesi

98) Bize Şu'be, Eyyûb'dan tahdis etti. Eyyûb: "Ben Atâdan işittim." dedi. Atâ: "Ben İbn Abbâs'tan işittim." dedi. İbn Abbâs (Ra): Ben (Sav) Allah Rasûlü Hz.leri üzerine şehadet ediyorum, dedi. Yahut Atâ da: Ben İbn Abbas üzerine şehadet ediyorum, demiştir: (Sav) Allah Rasûlü Hz.leri (mescitte vaaz ettikten sonra) kadınlara duyuramadım zannıyla yanında Bilal olduğu halde (erkek saflarından) çıktı. Kadınlara vaaz ederek onlara sadaka vermeyi emretti. (Sözleri o kadar tesir etti ki) kadınların kimi (kulaklarındaki) küpeyi, kimi (parmağındaki) yüzüğü çıkarıp atmaya başladılar. Bilal de onları eteği içinde topluyordu. Ve İsmail, Eyyüp'ten; O da Atâ'dan diye söyledi. Atâ da ibn Abbâs'tan söyledi. İbn Abbâs: "Ben (Sav) Allah Rasûlü Hz.leri üzerine şehadet ediyorum ki..." demiştir.

 
### 33- Hadis Öğrenmeyi Şiddetle Arzu Etmek

99) Ebu Hureyre (Ra) şöyle dedi: Bir kere: "Ya Rasûlullah! Kıyamet gününde senin şefaatinle en ziyade mesut olacak insan kimdir?" denildi. (Sav) Allah Rasûlü Hz.leri: **"Ya Ebâ Hureyre! Hadis bellemek için sende gördüğüm şiddetli arzuya göre bu hadisi senden evvel kimsenin bana sormayacağını zaten tahmin ediyordum. Kıyamet gününde halk içinde şefaatimle en ziyade mesut olacak kimse kalbinden** (yahut içinden) **halis olarak 'La ilahe illallah' diyendir."**

 
### 34- İlim Nasıl Kabz Olunacak?

Ve Ömer ibn Abdilazîz, Ebû Bekr ibn Hazm'a şöyle yazdı: "Bak (Sav) Allah Rasûlü Hz.lerinin hadisinden ne bulursan yaz. Zira ben ilmin yok olmasından ve alimlerin göçüp gitmesinden korkar oldum. Zabt esnasında (Sav) Allah Rasûlü Hz.lerinin sözünden başkası kabul edilmesin. Bir de (alimlere söyleyin) ilmi ifşa etsinler (yani meydana koysunlar; gizlemesinler, herkese söylesinler.) Kezalik alimler (muayyen yerlere) oturarak ders versinler ki bilmeyenlere öğretilmiş olsun. Zira ilim gizli bir şey haline gelmedikçe yok olmaz."

Biz bu Ömer ibn Abdilazîz hadisini "Alimlerin göçüp gitmesi" sözüne kadar Âlâ ibn Abdi'l-Cebbâr tahdis edip şöyle dedi: "Bize Abdulazîz ibnu Muslim, Abdullah ibnu Dinar'dan böylece tahdis etti."

100) Bana Mâlik, Hişâm ibn Urve'den; o da babası Urve'den; o da Abdullah ibn Amr ibni'l-Âs'tan tahdis etti. Abdullah ibn Amr (Ra) şöyle demiştir: (Veda haccında) (Sav) Allah Rasûlü Hz.lerinden işittim, şöyle buyuruyordu: **"Allah, ilmi kullarından çekip çıkarmak suretiyle değil, alimleri kabz etmek suretiyle kabz edecektir. Nihayet hiçbir alim kalmayınca halk birtakım cahil kimseleri kendilerine başkan edinirler. Bunlara birtakım sualler sorulur, onlar da ilimleri olmadığı halde fetva verirler de hem kendileri dalalete düşerler, hem halkı dalalete düşürürler."**
	Firabrî şöyle der: Bize Abbas ibn Fadl el-Herevî tahdis edip şöyle dedi: Bize Kuteybe ibn Saîd tahdis edip şöyle dedi: Bize Cerîr ibn Abdilhamîd, Hişâm ibn Urve'den yukarıdaki Mâlik hadisi tarzında tahdis etti.

 
### 35- İlim (Öğretmek)de Sırf Kadınlar İçin Gün Tayin Edilir mi?

1) Ebu Saîd Hudrî (Ra) şöyle demiştir: Bir defa kadınlar (Sav) Allah Rasûlü Hz.lerine: "Senin sözünü dinlemekte erkekler bize galebe ediyorlar binâenaleyh kendiliğinden bize bir gün tahsis et." dediler. Bunun üzerine (Sav) Allah Rasûlü Hz.leri, kadınlara kendileriyle buluşacağı bir gün vaat ve tayin etti. Kadınlar o tayin edilen günde (Sav) Allah Rasûlü Hz.lerinin yanına geldiler. O da kendilerine vaaz etti ve onlara bazı şeyler emretti. Kadınlara söylediği sözler arasında: **"İçinizden hiçbir kadın yoktur ki çocuklarından üçünü** (ahirete kendinden) **evvel yollasın da cehenneme karşı onun için bir siper peyda olmasın."** sözü vardı. Kadınlardan biri: **"İki çocuk da** (öyle değil mi)**?"** dedi. (Sav) Allah Rasûlü Hz.leri: **"İki tanesi de** (öyledir)**."** buyurdu.
 
2) Bize Şu'be, Abdurrahmân ibni'l-Esbahânî'den; o da Zekvân'dan; o da Ebu Saîd Hudrî'den (Ra) o da (Sav) Allah Rasûlü Hz.lerinden yukarıdaki hadisi tahdis etti. Ve yine Şu'be, Abdurrahmân ibni'l-Esbahânî'den rivayet etti. Abdurrahmân şöyle demiştir: Ben Ebu Hâzım'dan işittim, o da Ebu Hureyre'den (Ra): (Sav) Allah Rasûlü Hz.lerinden (mukayyed olarak): **"Büluğ çağına ulaşmamış üç çocuk..."** buyurmuştur.

 
### 36-Bir Şey İşitip de Anlayamayan Kimsenin, O Şeyi Öğrenmek İçin İşittiği Zata Tekrar Müracaat Etmesi Bâbı

1) Bize Nâfi' ibn Ömer haber verip şöyle dedi: Bana İbnu Ebî Muleyke tahdîs edip şöyle dedi: (Sav) Allah Rasûlü Hz.lerinin zevcesi Âişe, bilmediği herhangi bir şeyi işitse öğrenmek için muhakkak (Sav) Allah Rasûlü Hz.lerine müracaat ederdi. Bu cümleden olarak (Sav) Allah Rasûlü Hz.leri: "Kim hesaba çekilirse azap edilmiş olur." buyurdu. Âişe dedi ki: Bunun üzerine ben: "Allahü Tealâ, *"Kime kitabı sağından verilirse hesabı kolay bir şekilde görülecektir." (İnşikâk 8)* buyurmuyor mu?" dedim. Âişe dedi ki: Bunun üzerine (Sav) Allah Rasûlü Hz.leri: **"Bu senin dediğin ancak arzdır yoksa her kim ince hesaba çekilirse helak olur."** buyurdu.

 
### 37- "Hazır Bulunup Şahit Olanlar Gaib Olanlara İlmi Tebliğ Etsin." Bunu İbn Abbâs, (Sav) Allah Rasûlü Hz.lerinden Söyledi.

1) Bana Leys tahdis edip şöyle dedi: Bana Saîd el-Makburî, Ebu Şurayh'tan (Ra) tahdis etti. Ebu Şurayh Huzâî, Amr ibn Saîd ibni'l-Âs'a Mekke'ye Abdullah ibn Zubeyr'e karşı ordular sevk ettiği sırada şöyle dedi: "Ey Emir, Mekke fethinin ertesi günü (Sav) Allah Rasûlü Hz.lerinin ayağa kalkıp irad eylediği bir sözü (yani hutbeyi) sana haber vermem için bana izin ver. O hutbeyi şu iki kulağım işitti, kalbim belledi, söyleyeni de söylerken gözlerim gördü." Yüce Allah'a hamd ve sena ettikten sonra şöyle buyurdu: **"Mekke'yi** (ta evvelden beri) **haram eden Allah'tır. Onu haram kılan, insanlar değildir. Bundan dolayı Allah'a ve ahiret gününe iman eden kimse için Mekke'de ne kan dökmek ne de bir ağaca balta vurmak helal olmaz. Şayet Rasûlullah burada harp etti diye ruhsat tarafına kaçan biri bulunursa ona: "Allah yalnız Rasûlüne izin vermiştir, size izin vermemiştir." deyiniz. Bana da yalnız bir günün bir saati içinde izin verdi. Ondan sonra bugünkü haramlığı dünkü haramlığı derecesine döndü. Bu dediklerimi burada hazır bulunup şahit olanlar burada bulunmayanlara** (ve müstakbel nesillere) **tebliğ etsin."**
	Ebu Şurayh'a: "Amr ne dedi?" diye soruldu. Amr da cevaben: "Yâ Ebâ Şurayh, ben senden daha alimim; Mekke hiçbir asiyi, zimmetinde kan olan bir kaçağı, firar eden hiçbir hırsızı kurtaramaz." dedi.


2) Bize Hammâd, Eyyüb'ten; o da Muhammed ibnu Sîrîn'den o da Abdurrahmân ibnu Ebî Bekre'den o da babası Ebu Bekre'den tahdis etti. (Sav) Allah Rasûlü Hz.leri zikrolundu (yani Ebu Bekre, (Sav) Allah Rasûlü Hz.lerini zikretti de şöyle dedi): (Sav) Allah Rasûlü Hz.leri şöyle buyurdu: **"Şüphesiz kanlarınız, mallarınız** -Muhammed ibn Sîrîn: Ebu Bekre'nin oğlunun şunu da söylediğini zannediyorum, dedi- **ve ırzlarınız, bu ayınızın içinde bugününüzün haramlığı kadar birbirinize haramdır. Dikkat edin, hazır olanlarınız gaib olanlarınıza** (ve müstakbel nesillere) **bunu tebliğ etsin."** -Muhammed ibn Sîrîn: "(Sav) Allah Rasûlü Hz.leri doğru söylemiştir yani onun emrettiği aynen vaki olmuş, bu tebliğ işi devam edip durmuştur." derdi.- (Sav) Allah Rasûlü Hz.leri iki kere: **"Dikkat edin, tebliğ ettim mi?"** buyurdu.

 
### 38- (Sav) Allah Rasûlü Hz.leri Üzerine Yalan Söyleyen Kimsenin Günahı

1) ...Ben Rıb'î ibn Hırâş'tan işittim, şöyle diyordu: Ben Ali'den (Ra) işittim, şöyle diyordu: (Sav) Allah Rasûlü Hz.leri: **"Benim ağzımdan yalan söylemeyiniz. Her kim benim ağzımdan yalan söylerse cehenneme girsin."** buyurdu.

 
2) Bize Şu'be, Cami' ibn Şeddâd'dan; o da Âmir ibn Abdillah ibn Zubeyr'den; o da babası Abdullah ibn Zubeyr'den tahdis etti. Abdullah (Ra) dedi ki: "Ben Zubeyr ibn Avvâm'a: Ben senden falan ve falan kimselerin tahdis eder olduğu gibi (Sav) Allah Rasûlü Hz.lerinden hadis söylerken işitmiyorum." dedim. Zubeyr: "Bana gelince ben (Sav) Allah Rasûlü Hz.lerinden hiç ayrılmadım. Lakin ben (Sav) Allah Rasûlü Hz.lerinden işittim ki o: **"Her kim benim ağzımdan yalan söylerse cehennemdeki yerine hazırlansın."** buyuruyordu." dedi.

 
3) Bize Abdu'l-Vâris, Abdu'l-Azîz'den tahdis etti. Şöyle demiştir: Enes (Ra) şöyle dedi: "Yemin olsun beni sizlere çok hadis rivayet etmekten, (Sav) Allah Rasûlü Hz.lerinin **"Her kim benim üzerime bilerek yalan söylerse cehennemdeki oturacağı yerine hazırlansın."** buyurmuş olması menetmektedir."

 
4) Bize Yezîd ibn Ebî Ubeyd, Seleme ibnu'l- Ekva'dan (Ra) tahdis etti. O şöyle demiştir: Ben (Sav) Allah Rasûlü Hz.lerinden işittim, şöyle buyuruyordu: **"Benim söylemediklerimi her kim bana isnad ederse cehennemdeki yerine hazırlansın."**

 
5) Ebu Hureyre (Ra) şöyle demiştir: (Sav) Allah Rasûlü Hz.leri şöyle buyurdu: **"Benim adımı** (kendinize yahut birbirinize) **isim takınınız fakat künyemi** (yani "Ebu'l-Kâsım" künyesini) **takınmayınız.** (Şu da bilinsin ki) **her kim beni rüyada görürse hakikatte beni görmüş olur. Zira şeytan benim suretime temessül edemez. Bir de her kim benim ağzımdan bilerek yalan uydurursa cehennemdeki yerine hazırlansın."**

 
### 39- İlmin Yazılması Bâbı
 
6) Bize Veki, Sufyan'dan; o da Mutarrıf’tan; o da Şabi'den; o da Ebu Cuhayfe'den (Ra) haber verdi. O şöyle demiştir: Ben Ali'ye: ’’Sizin yanınızda ((Sav) Allah Rasûlü Hz.lerinden kalan) bir kitap, yazılmış bir şey var mıdır?’’ diye sordum. Ali (Ra): ’’Hayır, bizde Allah'ın Kitabı'ndan, bir de Müslüman olana verilen anlayıştan başka bir şey yoktur. Bir de şu sahifenin içindeki vardır.’’ cevabını verdi. Ebu Cuhayfe dedi ki: Ben: ’’Peki, bu sahifenin içinde ne var?’’ diye sorunca: ’’Onun içinde diyetin, esiri kurtarmanın ve bir kâfire bedel Müslümanın katlolunmayacağının hükmü vardır.’’ dedi.

 
7) Bize Şeybân, Yahya ibn Ebi Kesir'den; o da Ebu Seleme'den; o da Ebu Hureyre'den (Ra) tahdîs etti ki (o şöyle demiştir): Huzaalılar cahiliyet günlerinde öldürülmüş bir müşrik Huzaalıya mukabil Leys Oğullarından birini Mekke'nin fethi senesinde diğer bazı rivayetlerin sevkine göre fethin ertesi günü öldürmüşlerdi. Bu hâdise (Sav) Allah Rasûlü Hz.lerine haber verildi. (Sav) Allah Rasûlü Hz.leri hemen devesine binip hitap ederek şöyle buyurdu: **"Şüphesiz Allah, katli** yahut **fiili Mekke'den habs** (yani men) **etmiştir.** -Katil ve fiil kelimelerinden hangisinin söylendiğinde Ebu Abdullah Buhari şüphe etti- Ve Allah, Mekke ahalisine (bir kere) **Rasûlullah ile müminleri musallat kıldı.** **’’Haberiniz olsun, Mekke benden evvel hiçbir kimse için helal olmadığı gibi benden sonra da hiçbir kimse için helal olmayacaktır. Biliniz ki o yalnız bir günün bir saatinde yalnız benim için helal olmuştur. Malumunuz olsun ki işte bu saatimde o benim için bile haramdır. Mekke'nin dikeni kesilmez, ağacına balta değdirilmez, yitiği kimse tarafından el uzatılıp alınamaz, meğerki sahibini arayacak için olur. O halde her kimin bir kimsesi katlolunursa iki şeyden hangisi kendisi hakkında hayırlı ise onu isteyebilir** (yani iki şey arasında muhayyerdir): **Ya kendisine diyet verilir ya maktulün ehli katili kısas ettirir."** Bunun üzerine Yemen ahalisinden bir kimse geldi de: " Yâ Rasûlullah, (bu söylediklerini) benim için yaz!’’ dedi. (Sav) Allah Rasûlü Hz.leri de: **"Ebu Filan** (yani Ebu Şah) **için yazınız. "** buyurdu. Derken Kureyş'ten bir zât: ’’Yâ Rasûlullah! Izhır (yani Mekke ayrığı) müstesna olsun. Zira biz onu evlerimizde ve kabirlerimizde kullanıyoruz.’’ dedi. Bunun üzerine (Sav) Allah Rasûlü Hz.leri: **"Izhır otu müstesna, ızhır otu müstesna."** buyurdu. Ebu Abdullah Buhari der ki: Kısas edilir ma'nâsma (manasında) "Kaved" masdarından kaaf harfi ile "Yukaadu" ( يُقَادُ ) denilir. Ebu Abdullah Buhari'ye ’’(Sav) Allah Rasûlü’nün o şahıs için yazdığı hangi şeydir?’’ diye soruldu da, Buhari: ’’(Sav) Allah Rasûlü Hz.leri o zat için bu hutbeyi yazdırmıştır.’’ dedi.

 
8) Bize Amr ibn Dinar tahdîs edip şöyle dedi: Bana Vehb ibn Münebbih, kardeşi Hemmam ibn Münebbih'ten haber verdi. O şöyle demiştir: Ben Ebu Hureyre'den işittim şöyle diyordu: "(Sav) Allah Rasûlü Hz.leri sahabilerinden (Sav) Allah Rasûlü Hz.lerinin hadisini benim kadar toplayan bir kimse yoktur. Yalnız Abdullah ibn Amr müstesnadır. Çünkü o yazardı, ben yazmam." Hemmam ibn Münebbih'ten gelen bu hadisi rivayet etmekte Vehb ibn Münebbih'e Ma'mer ibn Râşid, Hemmam ibn Münebbih'ten; o da Ebu Hureyre'den tarikiyle mutabaat etmiştir.

 
9) Bana ibnu Vehb tahdîs edip şöyle dedi: Bana Yunus ibn Yezid, İbn Şihab'dan; o da Ubeydullah ibn Abdullah'tan; o da İbn Abbas'tan haber verdi. İbn Abbas (Ra) şöyle demiştir: ’’(Sav) Allah Rasûlü Hz.leri (son hastalığında) ağrısı şiddetlenince: **"Yazı yazacak şey getiriniz, size öyle bir kitap** (vasiyetname) **yazayım ki ondan sonra hiç dalalette kalmayasınız."** buyurdu. Ömer (Ra): ’’(Sav) Allah Rasûlü Hz.lerinin hastalığı ağırlaştı. Bizim elimizde de Allah'ın Kitabı vardır. O bize yeter.’’ dedi. Bunun üzerine oradaki sahabiler ihtilafa düştüler. Sözleri birbirine karıştı. (Sav) Allah Rasûlü Hz.leri: **"Yanımdan savulun, benim yanımda nizalaşmak olmaz."** buyurdu. İbn Abbas, bu sözleri ravi Ubeydullah ibn Abdullah'a nakil ettikten sonra odadan çıkmaya davranıp: "Ah ne büyük musibettir o musibet ki.. (Sav) Allah Rasûlü Hz.leri ile yazmak istediği kitap arasına perde oldu!" diyerek dışarı çıktı.

 
### 40- Geceleyin İlim Öğretmek Ve Vaaz Etmek

1) Bize Sufyan ibn Uyeyne, Ma'mer ibn Râşid'den o da Zuhri'den o da Hind bintu'l-Hâris el-Firâsıyye'den; o da müminlerin annesi Ümmü Seleme'den haber verdi. (Keza İbn Uyeyne dedi ki:) Amr ibn Dinar'dan ve Yahya ibn Saîd el-Ensâri'den; onlar da Zuhri'den o da Hind'den; o da Ümmü Seleme'den. Şöyle: ’’Bir gece (Sav) Allah Rasûlü Hz.leri uyandı da: **"Subhanallah, bu gece ne fitneler indi ne hazineler de açıldı! Hücrelerin sahibelerini** (yani müminlerin annelerini) **uyandırınız. Dünyada nice giyinik kadınlar vardır ki çıplaktır."** buyurdu.

 
### 41- İlim Uğrunda Gece Uyanık Kalıp Sohbet Ve Lakırdı Eylemek Babı

1) Abdullah ibn Ömer (Ra) şöyle demiştir: ’’(Sav) Allah Rasûlü Hz.leri hayatının sonunda bir kere bize yatsı namazını kıldırdı. Selam verince ayağa kalktı ve: **"Bu gecenizi görüyorsunuz ya işte bu gecenizden itibaren yüz sene başında** (bugün) **yeryüzünde olanlardan hiçbir kimse kalmayacaktır."** buyurdu."

 
2) İbn Abbas (Ra) şöyle demiştir: Bir gece (Sav) Allah Rasûlü Hz.lerinin zevcesi teyzem Meymune bintu'l-Haris'in evinde geceledim. (Sav) Allah Rasûlü Hz.leri o gece, nöbeti dolayısıyla onun yanında idi. (Sav) Allah Rasûlü Hz.leri (mescitte) yatsı namazını kıldırdıktan sonra evine geldi. Dört rekat namaz kıldıktan sonra uyudu. Sonra kalktı. **"Çocuk uyudu mu?"** dedi yahut buna benzer bir söz söyledi. Sonra namaza durdu ben de sol tarafına durdum. Beni sağ tarafına geçirip beş rekat kıldı. Ondan sonra da iki rekat kıldı, ondan sonra uyudu. O kadar ki horultusunu duydum. Ondan sonra namaz kıldırmak üzere (mescide) çıktı.

 
### 42- İlmi Hıfzedip Bellemek Bâbı

1) Ebu Hureyre (Ra) şöyle demiştir: İnsanlar "Ebu Hureyre çok hadis rivayet ediyor." deyip duruyorlar. Halbuki Allah'ın Kitabı'nda şu iki ayet olmasaydı hiçbir hadis nakletmezdim.’’ Ebû Hureyre bu sözden sonra: *’’İndirdiğimiz açık delillerle hidayet bilgisini -kitapta onu insanlara apaçık göstermemizden sonra- gizleyenler yok mu, işte onlara hem Allah lanet eder hem de lanet okuyanlar lanet eder. Ancak tövbe edenler, kendilerini düzeltenler ve gerçeği açıkça ifade edenler bunun dışındadır. İşte bunların tövbesini kabul edeceğim. Doğrusu ben tövbeleri çokça kabul eden ve rahmeti bol olanım. (Bakara 159-160)* ayetlerini okuyup, şöyle derdi: ’’Muhacir kardeşlerimizi çarşılarda alışveriş etme işi meşgul ederdi. Ensar kardeşlerimizi de mallarında çalışmak meşgul ederdi. Ebu Hureyre ise karın tokluğuna (Sav) Allah Rasûlü Hz.lerinden ayrılmazdı da onların hazır bulunmadıkları meclislerde hazır bulunur ve onların belleyemedikleri sözleri bellerdi.’’

 
2) Bize Muhammed ibn İbrahim ibn Dinar, İbn Ebi Zi'b'den; o da Said el-Makburi'den; o da Ebu Hureyre’den (Ra) tahdis etti. O şöyle demiştir: Yâ Rasûlullah, ben senden birçok hadis işitiyorum da unutuyorum, dedim. **"Ridanı yay!"** buyurdu. Yaydım, iki eliyle bir şey avuçlayıp attı. Sonra: **"Topla!"** diye emretti. Ridamı topladım. İşte ondan sonra artık hiçbir şey unutmadım.

	Bize İbrahim ibnu'l-Munzir tahdîs edip şöyle dedi: Bize ibnu Ebi Fudeyk tahdîs edip bu hadisi rivayet etti. Bu rivayete Ebû Hureyre: ’’(Sav) Allah Rasûlü Hz.leri eliyle bir şey avuçladı da ridanın içine attı.’’ demiştir.

 
3) Ebû Hureyre (Ra) şöyle demiştir: (Sav) Allah Rasûlü Hz.lerinden iki kap ilim belledim. Bunlardan birini neşrettim. Diğerine gelince onu neşretseydim, benim şu boğazım kesilirdi.

 
### 43- Alimler (in Söyleyecekleri Şeyler) İçin Susup Dinlemek Bâbı

4) Bana Ali ibnu Müdrik, Ebû Zur'a'dan; o da Cerîr'den (Ra) haber verdi ki Veda haccında (Sav) Allah Rasûlü Hz.leri Cerir'e: "İnsanları sustur da dinlesinler." diye emretti. (Halk sükut ettikten sonra da): "Benden sonra birbirinin boynunu vuran kafirlere dönmeyiniz." buyurdu.

Yasin, [22.01.2025 12:12]
44- "İnsanların En Alimi Hangisidir?" Diye Sorulduğu Zaman Alim Kişiye Müstehap Olan Şey, İlmi Allah'a Dayandırmasıdır.

5) Saîd ibn Cubeyr şöyle demiştir: Ben ibn Abbas'a: Nevf el-Bikâlî, Hızır'ın sahibi olan Musa, İsrailoğullarının Musa'sı değildir; o ancak başka bir Musa'dır iddiasında bulunuyor, dedim. Bunun üzerine ibn Abbas şöyle dedi: Allah'ın düşmanı yalan söylemiştir. Bize Ubeyy ibn Ka'b, (Sav) Allah Rasûlü Hz.lerinden tahdis etti ki şöyle buyurmuştur:

"Musa Peygamber bir kere İsrailoğulları içinde hutbeye kalkmıştı. Kendisine: 'İnsanların hangisi en âlimdir?' diye soruldu. 'En âlim benim.' diye cevap verdi. Bu hususta (Allah en iyi bilendir diyerek) ilmi Allah'a havale etmediğinden dolayı Allah ona tevbîh etti. Allah ona: 'İki denizin bitiştiği yerde kullarımdan biri var. O senden daha âlimdir.' diye vahyetti. Musa: 'Yâ Rab, ona nasıl yol bulayım?' dedi. Ona: 'Bir zembil içinde bir balık taşı, onu nerede kaybedersen o kulum oradadır.' denildi. Musa gitti. Hizmetçisi Yûşâ ibn Nun'u (As) da beraberinde götürdü. Bir zembil içine bir balık koyup yüklendiler, (iki denizin bitiştiği yerdeki) kayanın yanına varınca başlarını yere koyup uyudular. Derken balık zembilden sıyrıldı ve deniz içinde kendine su künkü gibi (bir boşluk bırakarak) yol aldı. Deniz içinde böyle bir yolun açılması Musa ile hizmetçisine hayret edilmeye değer acayip bir şey olmuştu. Uyandıktan sonra o gecenin bakıyesi ile bütün gün gittiler. Sabah olunca Musa hizmetçisine: 'Kuşluk yemeğimizi getir, andolsun bu seferimizden bir yorgunluğa kavuştuk, dedi.' Halbuki Musa, emrolunduğu o yerin ötesine geçinceye kadar yorgunluk duymamıştı. Hizmetçisi: 'Ne dersin, taşın dibinde barındığımız zaman balığı (n gittiğini haber vermeyi) unuttum.' dedi. Musa: 'Zaten istediğimiz bu idi.' dedi. Bunun üzerine kendi izlerine baka baka geriye döndüler. Taşın yanına vardıklarında bir de baktılar ki elbisesine bürünmüş -yahut elbisesine bürünen- bir zat duruyor. Musa selam verdi. Hızır: 'Acayip! Bu senin bulunduğun yerde selam nereden?' dedi. 'Ben Musa'yım.' dedi. O: 'İsrailoğullarının Musa'sı mı?' diye sordu. 'Evet.' dedi. Musa ona: 'Sana öğretilen ilimden bana da öğretmen için sana tabi olayım mı?' dedi. Hızır: 'Doğrusu sen benim beraberimde asla sabredemezsin ya Musa. Bende Allah'ın bana öğrettiği öyle bir ilim vardır ki sen onu bilemezsin. Sende de Allah'ın sana öğrettiği öyle bir ilim vardır ki onu da ben bilemem.' cevabını verdi. Musa: 'Allah isterse beni sabredici bulacaksın, sana hiçbir işte karşı gelmeyeceğim.' dedi. Gemileri olmadığı için deniz kıyısında yürüyerek gittiler. Yakınlarına bir gemi uğradı. Kendilerini de yüklemeleri için gemicilerle konuştular. Hızır gemiciler tarafından tanındı. O ikisini ücretsiz olarak gemiye aldılar. O sırada bir serçe geminin kenarına konup denizden bir iki yudum su aldı. Hızır: 'Ya Musa, benim ilmimle senin ilmin, Allah'ın ilmini bu serçenin denizden aldığı bir yudum kadar bile eksiltmez.' dedi. Ondan sonra geminin tahtalarından birini el uzatıp söktü. Musa: 'Bizi gemilerine ücretsiz almış olan bir topluluğun gemilerine kasdedip içindekileri batırmak için mi deliyorsun?' dedi. Hızır: 'Ben sana sen beraberimde asla sabredemezsin demedim mi?' dedi. Musa: 'Unuttuğum şeyden dolayı beni muaheze etme.' dedi. Vakıada Musa'nın bu ilk muhalefeti unutma eseri idi. Yine gittiler. Bir de baktılar ki bir çocuk diğer çocuklarla oynuyor. Hızır, çocuğun başını yukarısından tuttu ve başını eliyle kopardı. Musa: 'Tertemiz bir canı, diğer bir can karşılığı olmaksızın öldürdün ha!' dedi. Hızır: 'Ben sana, sen beraberimde asla sabredemezsin demedim mi?' dedi. -İbn Uyeyne: 'Bu ikincisi daha tekitlidir.' dedi.- Yine gittiler, nihayet bir köye gelince ahalisinden yemek istediler. Ahali onları misafir etmekten çekindiler. Hızır ile Musa orada yıkılmaya yüz tutmuş bir duvar buldular. Hızır o duvarı doğrulttu. Hızır eliyle işaret ederek onu doğrultuverdi. Musa Hızır'a: 'Eğer isteseydin bunun için bir ücret alabilirdin.' dedi. Hızır: 'İşte bu benimle senin ayrılışımızdır.' dedi."