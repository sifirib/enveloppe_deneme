## Kitabul Vahiy

*Biz Nûh’a ve ondan sonra gelen peygamberlere vahyettiğimiz gibi sana da vahyettik. Ve İbrâhim’e, İsmâil’e, İshak’a, Ya‘kūb’a, torunlara, Îsâ’ya, Eyyûb’a, Yûnus’a, Hârûn’a ve Süleyman’a vahyettik. Dâvûd’a da Zebûr’u verdik. (Nisâ - 163)*

1) Bize Humeydî Abdullah ibn Zubeyr tahdîs edip şöyle dedi: Bize Sufyân ibn Uyeyne tahdîs edip şöyle dedi: Bize Yahya ibn Saîd el-Ensârî  tahdîs edip şöyle dedi; Bana Muhammed ibn İbrahim et-Teymî  haber verdi ki, kendisi Alkame ibn Vakkaas el-Leysî'den şöyle derken işitmiştir: Ben Ömer ibn el-Hattâb'dan (Ra) işittim, minber üzerinde şöyle dedi: Ben (Sav) Allah Rasûlü Hz.lerinden işittim, şöyle buyuruyordu: **"Ameller ancak niyetlere göredir. Herkesin niyet ettiği ne ise, eline geçecek olan şey ancak odur. Artık her kim nail olacağı bir dünya** (malı) veya **nikah edeceği bir kadından dolayı hicret etmiş ise, onun hicreti** (Allah'ın ve Rasûlü'nün rızâsına değil), **hicret etmiş olduğu şeyedir."**
   
2) Bize Abdullah ibn Yûsuf tahdîs edip şöyle dedi: Bize Mâlik ibn Enes, Hişâm ibn Urve'den, o da babası Urve ibni Zubeyr'den, o da müminlerin annesi Âişe'den (Ra) haber verdi ki (şöyle demiştir:) Haris ibn Hişâm (Ra), (Sav) Allah Rasûlü Hz.lerinden “Yâ Rasûlallah, sana vahiy nasıl gelir?” diye sordu. (Sav) Allah Rasûlü Hz.leri: **"Bazı vakitlerde bana çıngırak sesi gibi gelir ki bana en ağır geleni de budur. Benden o hâl gider gitmez** (meleğin) **bana söylediğini iyice bellemiş olurum. Bazen de melek bana bir insan olarak temessül eder, benimle konuşur, ben de söylediğini iyice bellerim"** buyurdu. Âişe (Ra) şöyle dedi: "(Sav) Allah Rasûlü Hz.leri, soğuğu pek şiddetli bir günde kendisine vahy inerken görmüşümdür, (işte öyle soğuk bir günde bile) kendisinden o hâl geçtiği vakitte şakaklarından boncuk boncuk ter akardı."
   
   
3) Bize Yahya ibn Bukeyr  tahdîs edip şöyle dedi: Bize Leys Ukayl'den, o da İbn Şihâb'dan, o da Urvetu'bnu'z-Zubeyr'den tahdîs etti. Mü'minlerin annesi Âişe (Ra) şöyle demiştir: "(Sav) Allah Rasûlü Hz.lerinin ilk vahiy başlangıcı uykuda doğru rüya görmekle olmuştur. Hiç bir rüya görmezdi ki sabah aydınlığı gibi açık seçik zuhur etmesin. Ondan sonra kalbine yalnızlık sevgisi bırakıldı. Artık Hira Dağı'ndaki mağara içinde yalnızlığa çekilip orada ailesinin yanına gelinceye kadar adedi muayyen gecelerde tehannüs -ki taabbüd demektir- eder ve yine azıklanıp giderdi. Sonra yine Hatice'nin yanına dönüp bir o kadar zaman için yine azık tedârik ederdi. Nihayet (Sav) Allah Rasûlü Hz.lerine bir gün Hirâ mağarasında bulunduğu sırada Hak (yani vahiy) geldi. Şöyle ki, ona melek geldi ve: İkrâ (Oku), dedi. O da: "Ben okumak bilmem" cevâbını verdi. Peygamber buyurdu ki: "O zaman Melek beni alıp tâkatim kesilinceye kadar sıkıştırdı. Sonra beni bırakıp yine: İkrâ, dedi. Ben de O'na: Okumak bilmem, dedim. Yine beni alıp ikinci defa tâkatim kesilinceye kadar sıkıştırdı. Sonra beni bırakıp yine: İkrâ, dedi. Ben de: Okumak bilmem, dedim. *Nihayet beni alıp üçüncü defa sıkıştırdı. Sonra beni bırakıp: Yaratan rabbinin adıyla oku! O, insanı alaktan* (asılıp tutunan zigottan) *yaratmıştır. Oku! Kalemle* (yazmayı) *öğreten,* (böylece) *insana bilmediğini bildiren rabbin sonsuz kerem sahibidir. (Alak 1-5)*  Dedi." 
   
   Bunun üzerine (Sav) Allah Rasûlü Hz.leri (kendisine vahyolunan) bu ayetlerle (korkudan) yüreği titreyerek döndü ve Hatice bintu Huveylid'in yanına girerek: **"Beni sarıp örtünüz, beni sarıp örtünüz!"** dedi. Korkusu gidinceye kadar vücudunu sarıp örttüler. Ondan sonra (Sav) Allah Rasûlü Hz.leri vâki olan hâdiseyi Hatice'ye haber vererek: **"Kendimden korktum"** dedi. Hatice (Ra): "Öyle deme; Allah'a yemin ederim ki, Allah hiçbir vakit seni utandırmaz. Çünkü sen akrabana bakarsın, işini görmekten âciz olanların ağırlığını yüklenirsin, fakire verir, kimsenin kazandıramayacağını kazandırırsın, misafiri ağırlarsın, hak yolunda zuhur eden hâdiselerde (halka) yardım edersin" dedi. Bundan sonra Hatice, Peygamber'i birlikte alıp amcaoğlu Varakatu'bnu Nevfel ibn Esed ibn Abdi'l-Uzzâ'ya götürdü. Bu zât, cahiliyet zamanında Hristiyan dinine girmiş bir kimse olup İbranice yazı bilir ve İncil'den Allah'ın dilediği miktarda bazı şeyleri İbranice yazardı. Varaka gözlerine körlük gelmiş bir ihtiyardı. Hatice Varaka'ya: Amcam oğlu, dinle bak, kardeşinin oğlu ne söylüyor? Dedi. Varaka: Ne var kardeşimin oğlu? Diye sorunca, (Sav) Allah Rasûlü Hz.leri gördüğü şeyleri kendisine haber verdi. Bunun üzerine Varaka şöyle dedi: “Bu gördüğün, Allah'ın Musa'ya gönderdiği Namus'tur. Ah keşke senin davet günlerinde genç olaydım! Kavmin seni (memleketinden) çıkaracakları zaman keşke hayatta olsam!” Bunun üzerine (Sav) Allah Rasûlü Hz.leri: **"Onlar beni çıkaracaklar mı ki?"** diye sordu. O da: Evet. Senin getirdiğin gibi bir şey getirmiş (yani vahiy tebliğ etmiş) bir kimse yoktur ki düşmanlığa uğramasın. Şayet senin davet günlerine yetişirsem, sana son derecede yardım ederim, cevabını verdi. Ondan sonra çok geçmedi, Varaka vefat etti ve o esnada bir müddet için vahiy kesildi.
   
   İbn Şihâb şöyle dedi: Ve bana Ebû Seleme ibnu Abdurrahan haber verdi ki, Câbir ibn Abdillah da -geçen hadisi rivayet edip- şöyle demiştir: (Sav) Allah Rasûlü Hz.leri, vahyin kesilmesinden bahsederken söz arasında şöyle buyurdu: **"Ben** (bir gün) **yürürken birden bire gökyüzü tarafından bir ses işittim. Başımı kaldırdım. Bir de baktım ki, Hırâ'da bana gelen melek** (yani Cibril As) **sema ile arz arasında bir kürsi üzerinde oturmuş. Pek ziyade korktum,** (Evime) **dönüp: 'Beni örtün, beni örtün' dedim. Bunun üzerine Allahü Teâlâ** *Ey örtüsüne bürünen! Kalk ve uyar!  Sadece rabbinin büyüklüğünü dile getir. Elbiseni tertemiz tut. Her türlü pislikten uzak dur.  (Müddessir: 1-5)* âyetlerini indirdi. Artık vahiy yoğun şekilde arka arkaya devam etti." Bu hadisi Leys'ten rivâyet etmekte Abdullah ibn Yûsuf ile Ebû Salih, isnâdın başında bulunup Buhârî'nin şeyhi olan Yahyâ ibn Bukeyr'e mütabaat etmişlerdir. Ve yine bu hadîsi Zuhrî'den rivayet etmekte Hilâl ibn Reddâd, Ukayl'e mütabaat etmiştir. Yûnus ibn Yezîd ile Ma'mer ibn Râşid, bundan evvelki hadisteki "Kalbi titreyerek" tabiri yerine "Omuz ile boyun arasındaki etleri titreyerek" tabirini söylediler.
   
5) Bize Abdûn tahdîs edip şöyle dedi: Bize Abdullah ibnu'l-Mubârek haber verip şöyle dedi: Bize Yûnus ibn Yezîd, Zuhrî'den haber verdi. Bişr ibn Muhammed tahdîs edip şöyle dedi: Bize Abdullah ibn Mübarek haber verip şöyle dedi: Bize Yûnus İbn Yezîd ve Ma'mer ibn Râşid, Zuhrî'den onun benzerini haber verdi; Zuhrî şöyle dedi:  
   
   Bana Ubeydullah ibn Abdillah haber verdi, İbn Abbâs şöyle demiştir: "(Sav) Allah Rasûlü Hz.leri, insanların en cömerdi idi. En cömert olduğu zaman da Ramazân'da idi ki (bu ay) Cibril'in kendisiyle çokça buluştuğu zaman idi. Cibril (As) Ramazân'ın her gecesinde (Sav) Allah Rasûlü Hz.leri ile buluşur ve onunla Kur'ân'ı müdarese ve müzakere ederdi. İşte bundan dolayı (Sav) Allah Rasûlü Hz.leri hayır dağıtmakta, esmesi maniye uğramayan rüzgârdan daha cömert idi."
   
6) Bize Ebu'l-Yemân el-Hakemu'bnu Nâfi' tahdîs edip şöyle dedi: Bize Şuayb ibn Ebî Hamze, Zuhrî'den haber verdi: Zuhrî şöyle dedi: Bana Abdullah ibn Utbe ibn Mes'ûd'un oğlu Ubeydullah haber verdi ki ona da Abdullah ibn Abbâs haber vermiştir. İbn Abbâs'a da Ebû Sufyân ibn Harb haber verdi ki gerek kendisiyle, gerek Kureyş kâfirleri ile (Sav) Allah Rasûlü Hz.lerinin Hudeybiye sulhunu akdettiği mütareke müddeti içinde ticaret için Şam'a giden bir Kureyş kafilesi içinde bulunduğu sırada (Rûm Kayseri) Herakliyus tarafından davet olunmuş. Ebû Sufyân ile arkadaşları Herakliyus'un yanına gelmişler. O zaman Herakliyus ile maiyetindekiler İliya'daymış (yani Beytu'l-Makdis'teymiş) Rûm büyükleri yanında iken Kayser bunları meclisine çağırmış. Huzuruna alıp tercümanın da gelmesini emretmiş. 
   
   Tercüman: "Ben bir peygamberim diyen bu zâta nesepçe en yakın olan hanginizdir?" diye sormuş. Ebû Sufyân dedi ki: "Ben, nesepçe en yakınları benim." dedim. Bunun üzerine Herakliyus: "Onu bana yakın getiriniz. Arkadaşlarını da yakına getiriniz lâkin arkasında dursunlar." dedi. Ondan sonra tercümanına dönüp dedi ki: "Bunlara söyle. Ben bu zât hakkında bu adamdan (bâzı şeyler) soracağım. Bana yalan söylerse onu tekzib etsinler." Ebû Sufyân dedi ki: "Vallahi arkadaşlarım yalanımı ötede beride söylerler diye utanmasaydım O'nun (yani (Sav) Allah Rasûlü Hz.leri) hakkında yalan uydururdum." Ondan sonra bana ilk sorduğu şu oldu: "Sizin içinizde nesebi nasıldır?" "O'nun içimizde nesebi pek büyüktür." dedim. "Sizden bu sözü ondan evvel söylemiş (yani ondan evvel peygamberlik davası etmiş) hiçbir kimse var mıydı?" dedi. "Yoktu." dedim. "Babaları içinde hiçbir melik gelmiş midir?" dedi. Hayır, dedim. "Ona tabi olanlar halkın şereflileri mi, yoksa zayıfları mıdır?" dedi. "Halkın zayıf olanlarıdır." dedim. "Ona tabi olanlar artıyor mu, yoksa eksiliyor mu?" dedi. "Artıyorlar." dedim. "İçlerinde onun dinine girdikten sonra beğenmemezlikten dolayı dininden dönenler var mıdır?" dedi. "Yoktur." dedim. "Şu dediğini demezden (yani dine davetten) evvel hiç yalan ile itham ettiğiniz var mıydı?" dedi. Hayır, dedim. "Hiç gadr eder mi? (yani ahdi bozar mı)" dedi. "Hayır, gadr etmez ancak biz şimdi onunla bir müddete kadar mütâreke halindeyiz. Bu müddet içinde ne yapacağını bilmiyoruz." dedim. Ebû Sufyân dedi ki: Herakliyus bundan sonra: "Bana (kendiliğimden) bir şey katmaya imkân verecek, bu sözden başkasını bulamadım. Onunla hiç harp ettiniz mi?" dedi. "Evet, ettik." dedim. "Onunla harbiniz nasıldır?" dedi. "Aramızda harp (tâli'i) nöbetledir. Kâh o bize zarar verir, kâh biz ona zarar veririz." dedim. "Size ne emrediyor?" dedi. "Bize, "Yalnız Allah'a ibâdet ediniz, hiçbir şeyi O'na ortak etmeyiniz. Dedelerinizin inanıp söyleye geldikleri şeyleri terk ediniz." diyor. Namazı, doğruluğu, iffetliliği ve Allah'ın eklenip durmasını emrettiği her şeyi ekleyip durmayı emrediyor." dedim. 
   
   Bunun üzerine tercümâna dedi ki: "Ona söyle: Nesebini sordum, içinizde yüksek nesepli olduğunu beyân ettin. Peygamberler de zaten böyle kavimlerinin nesep sahipleri içinden gönderilirler. İçinizden bu sözü ondan evvel söylemiş hiçbir kimse var mıydı diye sordum, hayır dedin. Ondan evvel bu sözü söylemiş bir kimse olsaydı bu da kendisinden evvel söylenilmiş bir söze tabi olmuş bir kimsedir, diyebilirdim diye düşünüyorum. Babaları içinde hiçbir hükümdar gelmiş midir diye sordum, hayır dedin. Babaları içinden bir hükümdar olsaydı bu da babasının mülkünü geri almaya çalışan bir kimsedir diye hükmederdim diyorum. Bu davasına kalkışmadan evvel onun bir yalanını tutmuş mu idiniz diye sordum, hayır dedin. Ben ise muhakkak biliyorum ki (önceden) halka karşı yalan söylemeyi irtikab etmemiş iken (sonradan) Allah'a karşı yalan söylemeye cüret edemezdi. Ona tabi olanlar halkın eşrafı mı, yoksa zayıfları mı diye sordum; ona tabi olanlar insanların zayıfları olduğunu söyledin. Rasûllerin tabileri de (zaten) onlardır. Ona uyanlar artıyor mu, yoksa eksiliyor mu diye sordum; artıyorlar dedin. İman işi de tamam oluncaya kadar hep bu şekilde gider. İçlerinde onun dinine girdikten sonra beğenmemezlikten dolayı dininden dönen var mıdır diye sordum, hayır dedin. İman da mucip olduğu inşirâh kalplere karışıp kökleşinceye kadar böyle olur. Hiç ahde vefasızlık eder mi diye sordum, hayır dedin. Peygamberler de böyledir, gadr etmezler. Size ne emrediyor diye sordum. Yalnız Allah'a ibâdet edip, O'na hiçbir şeyi ortak kılmamayı size emrettiğini, putlara ibâdetten sizleri nehyettiğini, kezâlik namaz ile doğruluk ve iffetlilik ile emrettiğini söyledin. Eğer bu dediklerin doğru ise şu ayaklarımın bastığı yerlere yakında o zât mâlik olacaktır. Zaten bu peygamberin zuhur edeceğini bilirdim. Lâkin sizden olacağını tahmin etmezdim. Onun yanına varabileceğimi bilsem Onunla buluşmak için her türlü zahmete katlanırdım. Yanında olsaydım (hizmet arz ederek) ayaklarını yıkardım! 
   
   Ondan sonra Herakliyus, Dıhye'nin elçiliği ile Busrâ emîrine gönderilen (ve onun tarafından Kayser'e ulaştırılan) (Sav) Allah Rasûlü Hz.lerinin mektubunu istedi. Getiren adam onu Herakliyus'a verdi; o da okudu. Mektupta şunlar yazılmıştı: **“Rahman ve Rahîm olan Allah'ın ismiyle. Allah'ın kulu ve Rasûlü Muhammed'den Rûm'un büyüğü Herakliyus'a. Hidayete tabi olanlara selam olsun. Bundan sonra, seni İslam davetine** (müslümanlığa) **davet ediyorum. İslam'a gir ki selamette kalasın ve Allah ecrini iki kat versin. Eğer kabul etmezsen çiftçilerin günahı senin boynunadır."** *"De ki: “Ey Ehl-i kitap! Sizinle bizim aramızda müşterek olan bir söze gelin: Yalnız Allah’a tapalım, O’na hiçbir şeyi ortak koşmayalım ve Allah’ı bırakıp da içimizden bazıları diğer bazılarını rab edinmesin.” Eğer yine yüz çevirirlerse, “Şahit olun ki biz Müslümanlarız" (Ali İmran 64)* Ebû Sufyân dedi ki: Herakliyus diyeceğini dedikten ve mektubun okumasını bitirdikten sonra yanında gürültü çoğaldı, sesler yükseldi. Biz de yanından çıkarıldık. (Arkadaşlarımla yalnız kalınca) Onlara dedim ki: "İbn Ebî Kebşe'nin (yani (Sav) Allah Rasûlü Hz.lerinin) işi hakîkaten büyüyor. Benû Asfar meliki ondan korkuyor. Artık (Sav) Allah Rasûlü Hz.lerinin galip geleceğine tâ Allah z.c. Hz.leri İslam'ı kalbime girdirinceye kadar kesin inancım devam etti. 
   
   İliyâ, yani Beytu'l-Makdis sahibi ve Herakliyus'un dostu olup Şam hristiyanlarına episkopos tayin edilen İbnu'n-Nâtûr, Herakliyus'tan bahsederek derdi ki, "Herakliyus Beytu'l-Makdis'e geldiği zaman (günün birinde) pek ziyâde kederli göründü. Patriklerinden (kumandanlarından) bazıları ona: "Senin hâlini başka türlü görüyoruz." dediler." İbnu'n-Nâtûr dedi ki: "Herakliyus yıldızlara bakar, kâhinliğe aşina bir kimse idi. Bu suale maruz kalınca onlara: "Bu gece yıldızlara baktığımda Hitan Meliki'ni zuhur etmiş gördüm. Bu ümmet içinde sünnet olanlar kimlerdir?" diye sordu. Yahudilerden başka sünnet olan yoktur, onlardan da sakın endîşe etme. Memleketinin şehirlerine yaz, oralardaki Yahudileri öldürsünler." dediler. Derken Herakliyus'un huzuruna Gassân Meliki tarafından (Sav) Allah Rasûlü Hz.lerine dair haber ulaştırmaya memur olarak gönderilmiş bir adam getirildi. Herakliyus o adamdan haberi alınca: "Gidin de bu adam sünnetli midir, değil midir, bakın." dedi. Baktılar ve sünnetli olduğunu bildirdiler. Sonra gelen adamdan: "Arap kavmi sünnetli midir?" diye sordu. Sünnet olurlar cevabını aldı. Bunun üzerine Herakliyus: "Bu ümmetin meliki işte zuhur etmiştir." dedi. Ondan sonra Herakliyus, Roma'da ilimce kendi benzeri olan bir dostuna mektup yazıp Humus'a gitti. Humus'tan ayrılmadan o dostundan, Peygamber'in zuhur ettiği ve bunun bir peygamber olduğu hakkındaki görüşüne muvafık bir mektup geldi. Müteakiben Herakliyus, Hımıs'da bulunan bir kasrına Rûm büyüklerini davet ederek kapıların kapanmasını emretti. Sonra yüksek bir yere çıkıp: "Ey Rûm cemaati, bu peygambere biat edip de felah ve rüşde nail olmayı istemez misiniz?" diye hitap etti. Bunun üzerine cemaati, yaban eşekleri kadar süratle kapılara doğru kaçıştılarsa da kapıları kapanmış buldular. Herakliyus, bu derece nefretlerini görüp imana girmelerinden ümitsiz olunca: "Bunları geri çevirin." diye emretti ve (onlara dönüp): "Deminki sözlerimi dininize olan sıkı bağlılığınızı öğrenmek için söyledim, (bunu da) gözlerimle gördüm." dedi. Bu söz üzerine oradakiler memnunluklarını beyan ederek kendisini tazimen secde ettiler. Herakliyus (un îmâna da'vet olunması) hakkındaki haberin sonu da bundan ibarettir. Bu hadisi Salih ibn Keysan, Yûnus ve Ma'mer de Zuhrî'den rivayet etmişlerdir.
   

   
  